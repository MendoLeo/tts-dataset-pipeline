livre.chapitre.verset,Bafia
ROM.1.1,"Pol, ǹkìì-kìsay a Yeesus Kiris, ànɛ Bɛ̀ll à reŋìghà lɛ a ɓa ǹkɛ̀nì-fìtom a Yeesus, à ki ɓa ti nɗɛsiyɛn dɛgà ɓi rìghagsì ɗi Syeesyee à Ɓɔlɛ à Bɛ̀ll. "
ROM.1.2,"Bɛ̀ll à kàkà Syeesyee à Ɓɔlɛ ànɛ̀n abɛ̀y, ɓɛ̀kpaŋzì-ɓìɓan ɓɛ ki kàngà kìɓan kiǹ ɓi kaàtà à Bɛ̀ll. "
ROM.1.3,"Syeesyee à Ɓɔlɛ ànɛ̀n à seesee Man wiì, ànɛ à yalɛ̀ngà mum ɓi boo ì ɓum ì Davit. "
ROM.1.4,"Ɓi san ànɛ a Kìtɛntɛ̀ɛ̀n ki Nghay, ki ghɛnɛ̀n lɛ à rì Man à Bɛ̀ll, rì ìtèɗ, ɓi rìghèmɓɛ̀n ɗi à ghèmɓɛ̀ngày a ɓìloŋ. "
ROM.1.5,"Ɓi Yeesus Kiris à Kan wìs nnɛ Bɛ̀ll à kìghà mɛ̀ geesɛ̀n ìnɛ lɛ mɓa ǹkɛ̀nì-fìtom ɓi rìkem ɗi Kiris lɛ nsyoŋ̀ yì ɓumɓɛ ɓi ɓìlɔ̀ŋ ɓìcèm lɛ ɓɛɛ gherɛn nyi, ɓɛ ki nyi mɛ̀wog. "
ROM.1.6,"Ɓì rì girig ɓi bàlì ì ɓumɓɛ̀n, mìni ɓɛ Yeesus Kiris à reŋìghày; "
ROM.1.7,"nni mìni ɓɛ̀sɛ̀ɛ̀ ɓɛ̀cèm ɓɛ Bɛ̀ll à keesii yɛ̀ɛ mɛ̀nɔ̀ɓɔ̀, ɓɛ bì rì a Rom, mìniì ɓɛ à reŋìghà lɛ ɓi ɓa ɓum ɓii, Bɛ̀ll à Seŋì wìs ɓɛɛ̀ Kan Yeesus, ɓɛɛ fa mìni lɛ rì geesɛ̀n rì fyòoog."
ROM.1.8,"Mɛ̀ ǹka faa Bɛ̀ll wɛ̀m ɓìtògsɛ̀n lɛ Yeesus Kiris, ɓisu win mɛ̀to mɛ̀cèm ɓisuulɛ rìgherɛ̀n ɗin ɗyɛɛ̀ keŋkem zi bimiɗ. "
ROM.1.9,"Bɛ̀ll ànɛ nkìki kisay ɓi nghay wɛ̀m ɓi rìghaàghàgsì ɗi Syeesyee à Ɓɔlɛ à Man wiì, à rì mɛ̀ wusìnɛ̀ɗ lɛ ǹti mɓùgì mìni ɓyààmɛ̀n ɓìcèm, "
ROM.1.10,"ɓi bɔ̀ŋzɛ̀n yɛm̀ kɛ̀ɛ nfɔɛy, ǹtɔtɔ̀g Bɛ̀ll lɛ, i ki ri lɛ ki kɔǹ nyi, mɛ̀ɛ mɓa ɓà min ɗi bee inɛ lɛ n-yu a lɔ̀ŋkin. "
ROM.1.11,"Ɓisuulɛ ǹɗì rì coo zày ìnɛ lɛ di màa ghɛɛ mìni, lɛ n-yuy mìni rì rìfa ɗi Kitɛntɛ̀n ki Nghay ridɛŋ ɗi ɗyɛɛ fati mìni ìtèɗ. "
ROM.1.12,Nsoò gì lɛ di ti faàfàlɛ̀n ìtèɗ nɗaŋ a lɔ̀ŋkin ɓi rìgherɛ̀n ɗi ɗi ri ɓìsi bas lɛ rì mɛ̀ rì mìni.
ROM.1.13,"Ɓɔɔsoŋ̀ ǹkɔ̀ni ɓi lɛ ɓi naǹ lɛ, mmɛ ɓeg ɓyààmɛ̀n ɓidɛŋ lɛ n-yu mìni kì ghɛɛ̀ lɛ di kìsay kɛm̀ kɛɛ wum gàɓ ì ɓìɗùn a lɔ̀ŋkin, yɛ̀ɛ ki faghà ɓi ɓìlɔ̀ŋ ɓimbog. Nni à kpaŋ ɓigomìnɛ, bee ì ka ghɛnɛ̀ngà ɓi. "
ROM.1.14,"Ɓisuulɛ ǹɗì rì ǹtɛ̀g wulɛ nkɛǹ a ɓum ɓɛ̀cèm, a ɓɛ̀roɓɛ ɓɛ yii cɛɓ rì a ɓɛ̀roɓɛ ɓɛ ka yi ɓi cɛɓ, a ɓɛ̀yiì-ɓìɓan, rì a ɓumɓɛ ɓɛ yii ɓi com. "
ROM.1.15,"Kìɓan kiǹ kɛɛ̀ki ǹɗì rì coo zày ìnɛ lɛ nghagsi girig mìni Syeesyee à Ɓɔlɛ, mìni ɓɛ ɓì rì a Rom."
ROM.1.16,"Ɓisuulɛ, ǹ-yin lɛ ǹwog ǹtoòrìɗ ɓi rìghagsì ɗi Syeesyee à Ɓɔlɛ, lɛ à rì ìtèɗ wu Bɛ̀ll wu wɛɛ̀ ghɛɛghɛɓsì ɓum ɓɛ̀cèm ɓɛ ɓɛ gherɛɛ, à tumɛ̀n lɛ Ɓɛ̀yudɛ̀n à kpaŋ lɛ ɓumɓɛ ɓɛ yin Ɓɛ̀yudɛ̀n. "
ROM.1.17,"Ɓisuulɛ Syeesyee à Ɓɔlɛ a rèresi yɛ̀ɛ Bɛ̀ll à ti à kìlàg lɛ ɓum ɓɛɛ ɓa lɛ saaɗ ɓi mis mii lɛ rìgherɛ̀n rì ɓisuu righerɛ̀n lɔŋ yɛ̀ɛ ki ri kìkànɛn lɛ: Ŋwaànɛ à rì mum à saaɗ ɓi mis mɛ Bɛ̀ll, lɛ rgherɛ̀n, à ɓiì ghɛɓì."
ROM.1.18,"Bim i Bɛ̀ll ì ti ì rèsàg yì aɗyoo ɓisuu kiɓe kicèm, rì kìtɛ̀ŋtɛ̀ŋ kicèm ɓi ɓum ɓɛ ri rì ɓyɔ, ɓyɛɛ ɓanɓani saaɗ ɓi rìkpàn ɓi zɛ̀ɗ aɗyòò; "
ROM.1.19,"ɓisuulɛ, ɓìɓan ɓi ɓum ɓɛ ri rì ìtèɗ wulɛ ɓɛ yi ɓi ɓɛg ànɛ yɛ̀ɛ Bɛ̀ll, ɓi ri lɛ tɛntɛ̀ɛ̀n ɓi mis maa, lɛ Bɛ̀ll à rèsìghà ɓɔ ɓyɔ lɛ syeesyee. "
ROM.1.20,"À tumɛ̀n yɛ̀ɛ Bɛ̀ll à kìghà zi, mɛ̀ròŋa mii mɛ ɓum ɓɛ yin lɛ ɓɛ ghɛn lɛ, rì ìtèɗ wii wu wu ri fìɗyàɓ fikɔ̀ɔ̀, rì rìɓa ɗii ɗi àrì Bɛ̀ll, ɓyɛɛ̀ rèeresɛ̀n ɓi ɓyom ɓi à kìghà; fɔlɔɔ nnɛ ɓɛ yin ɗi com ki ɓɛ ri lɛ ɓɛ kpaa ki ki ki lɛ ɓɛɛ cenɛn ɓɔ. "
ROM.1.21,"Ɓisuulɛ ɓɛ yii Bɛ̀ll, kìɓan kifog ɓɛ̀ kɛɛ̀ ɓɔgsi nyi yɛ̀ɛ ki ghɛɛ̀sɛɛ lɛ ɓɛɛ ɓɔgsag nyi, ɓɛ̀ kɛɛ̀ ki fa nyi ɓìtògsɛ̀n, wɔ̀lɛ ɓìdìmìdimi ɓyaa ɓi ɓɛfèg ɓi mɛ tɔɔsi ɓɔ cog, ɓìdùŋdùŋ ɓyaa ɓi mɛrèm ɓi sigtɛ̀n birìm. "
ROM.1.22,"Ɓɛ sasànɛ̀n lɛ ɓɛ wom̀zɛɛ, kɔlɛ ɓɛ ri ɓìyèg. "
ROM.1.23,"Jàŋ inɛ ɓɛ ghɛɛ̀sɛ̀ngà kìɓɔgsii Bɛ̀ll ànɛ à rì Loy ɓìfèèghrɛnà ɓi lɛ, rì mum ànɛ à ti à wulàg, rì tììlì, rì nyàm yi mɛkòò mɛnin, rì yi wɔwɔghɛn ri mùm, ɓyɛɛ̀ ɓi ɓɔɔ ɓɔɔ̀ɓɔ̀gsì."
ROM.1.24,"Kìɓan kiǹ kɛɛ̀ki Bɛ̀ll à cìtɛ̀ngà ɓɔ ɓi ɓìɓan ɓi tifin, ɓi mɛ̀rem maa mɛ ɓiisɛ̀ngà kì kɔ̀ni, fɔlɔɔ nnɛ ɓɛɛ̀ sòosoòtì nyoo yaa yi ɓɔmiɗ. "
ROM.1.25,"Ɓɛ koɓsɛ̀n saaɗ à Bɛ̀ll rì ɓɛ̀pwàà, ɓɛ ɓɔɔ̀ɓɔ̀gsì ɓyom ɓi Bɛ̀ll à kìghà, ɓɛ kikì ɓyɔ mɛ̀wog jàŋ inɛ ɓaa ghɛ̀ɛ̀sɛɛ kìɓɔgsii ǹkìì-ɓyom ɓìcèm ànɛ à ghɛ̀ɛ̀sɛɛ rì rìkem fìɗyàɓ fikɔ̀ɔ̀, ààmɛ̀n."
ROM.1.26,Kìɓan kiǹ kɛɛ̀ki Bɛ̀ll à tinìghà ɓɔ lɛ ɓɛɛ kiki ɓìɓan ɓi ntoòrìɗ; ɓɛ̀yiɓ ɓaa ɓɛ pɛɛ̀zì rìràrɛ̀n ɗi Bɛ̀ll à fèkà lɛ rì giɓ rì baŋì ɓi bee ì dùne. 
ROM.1.27,"Fɔlɔɔ nnɛ ɓɛ̀baŋì girig, ɓɛ mɛ càɗ riràrɛ̀n ɗi Bɛ̀ll à fèkà lɛ baŋì yɛ̀ɛ rarag rì giɓ, ɓɛ̀ro ɓɛ̀baŋì ɓɛɛ̀ɓɛ ɓɛ kɔnkɔ̀n lɛ ɓɛɛ rarɛn ɗì ɓɔ. Ɓɛ̀baŋì ɓɛ kikì min ɓiɓan ɓi ntoòrìɗ rì ɓɛ̀ro ɓɛ̀baŋì, rìsyɔn ɗi miì ɗi ɓa lɛ ɓɛɛ teɗ mɛ̀lèɓ mɛ mɛ ghɛɛ̀sɛɛ rì rìnàn ɗyàa ɗiǹ."
ROM.1.28,"Yɛ̀ɛ ɓɛ ghɛngà ɓi kirɔɔ lɛ ɓɛɛ yiti lɛ Bɛ̀ll à rì wɔɔ, nni Bɛ̀ll à nagà ɓɔ rì kìyèg kaa ki ɗyomzɛ̀n lɛ ɓɛɛ kiki ɓìɓan ɓi ɓaa ghɛ̀ɛ̀sɛɛ ɓi kikìi. "
ROM.1.29,"Fɔlɔɔ nnɛ ɓɛ ri ɓɛ̀ronɛn ɗi mɛ̀bèe mɛ̀kuu mɛ̀cèm, ɗì rìgɛn, rì zày ì ìkum, rì mɛ̀ghèy; ɓɛ ɓa tì ɓɛ̀ronɛn ri yàaka, ɓɛɛ woowoòsɛ̀n, ɓɔ rì ɓɛ̀paàzì, rì wii wu mɛghèy, ɓɛ keesì cɛɓ ki tisɔ̀mɔ̀g, "
ROM.1.30,"rì ɓɛ̀ɓɔlɛ, rì mɛ̀wɔ̀wɔrì, ɓɛ ɓa ɓɛ̀bènàbena ɓɛ Bɛ̀ll, ɓɔ ɓɛ̀kaà-ɓìɓan, ɓɔ rì ɓìdaŋà rì kalɛn, ɓɛ womzɛ̀n ɓi rìkì ɗi kiɓe, ɓɛ ki ɓa ri ntoòtèɗ rì ɓɛ̀yalì ɓaa. "
ROM.1.31,"Ɓɔ kɛ̀ɛ̀ ɗyomzɛ̀n , ɓɛ̀ kɛɛ̀ ki ɓa ɓumɓɛ mum à tyweeyàg, ɓɔ kɛ̀ɛ̀ ǹkɔ̀nɛ̀n, kɛ̀ɛ̀ ǹɗem wu woghɛn romum nyìighnyìg. "
ROM.1.32,"Nsoò yɛ̀ɛ ɓɛ yii lɛ Bɛ̀ll à rengà lɛ ɓumɓɛ ɓɛɛ̀ kìki mɛkuu mɛ ɓiɓan mɛǹ, ɓɛ ghɛɛ̀sɛɛ dì rìwu, ɓɔɔ kɛnkɛ̀n lɔŋ asu ɓɛ kikì ɓyɔ, ɓɛ̀ kɛɛ̀ ki sugtɛn foo, ɓɛ kɛɛ̀dì asu ɓɛ sɛsɛ̀g ɓumɓɛ ɓɛɛ̀ kìki girig ɓìɓan ɓi fɔ̀lɔ̀ɔ̀."
ROM.2.1,"Fɔlɔɔ nnɛ wɛ̀ɛmiɗ anɛ u yɔ̀myɔm ɓum, ù yin ɗi com ki kpaayɛn ɓisuulɛ cààmɛ̀n ki u yɔ̀myɔm ɓɛro, kɛɛ̀ki u faafàlɛ̀n wɛ̀ɛmiɗ bɛ̀lɛn, lɛ wàànɛ u yɔ̀myɔm ɓum ù ti ù kìlàg girig ɓìɓan ɓi ɓɔɔ ti ɓɛ kilàg. "
ROM.2.2,Ɓìsii yii lɛ rìyɔ̀m ɗi Bɛ̀ll à ɓiì yɔ̀mi ɓumɓɛ ɓɛɛ̀ kìki mɛkuu mɛ ɓiɓan mɛ fɔlɔɔ ɗi ri ɓiì ɓaà yɛ̀ɛ saaɗ à rì. 
ROM.2.3,"Wàànɛ ù ti ù yɔ̀mgì ɓumɓɛ ɓɛ ti ɓɛ kilàg fɔlɔɔ, wɔ̀ɔ̀ ki kìki ɓiɓan ɓyɔm̀ ɓiǹ, u fèki nya lɛ ù ɓiì ghɛɓì ɓɛ̀yɔ̀m ɓɛ Bɛ̀ll? "
ROM.2.4,"Gìn wɔ̀ɔ sɛɛsɛɛ̀tì lɛ rì coo kìrɔɔ-ǹɗem à Bɛ̀ll rì kìɓìɓi kii ki nɗem, rì kìpuɓì-ǹɗem wìì? Ù yii ɓi lɛ kìrɔɔ-ǹɗem à Bɛ̀ll à ghɛ̀sɛɛ wɔ̀ kì tinii lɛ u lɔɔ̀ghrɛn ǹɗem? "
ROM.2.5,"Kìɓan kifog, rìɓa ɗi ǹɗem wɔɔ wu ri wù tèrɛn, rì yɛ̀ɛ ù kɔ̀ni ɓi lɛ u lɔɔ̀ghrɛn ǹɗem, u taataŋzàg wɛ̀ɛmiɗ coo bim i Bɛ̀ll ɓi nyòò; bim inɛ̀n ì ri rèsɛn ŋwos anɛ Bɛ̀ll à ri sàɗ bim yiì; ŋwos anɛ̀n rìren ɗii ɗi ɓiɓan ɗi ɗi ri lɛ saaɗ ɗi ri yilɛ̀n, "
ROM.2.6,yɛ̀ɛ à ri lèɓ mum ǹcèm lɔŋ yɛ̀ɛ rìkì ɗii ɗi ri. 
ROM.2.7,"Fɔlɔɔ nnɛ ɓumɓɛ ɓɛ siìrɛ̀ngà ɓi rìkì ɗi kirɔɔ, ɓɛ kaakàà rìkem ɗi yɛ̀ɛ Bɛ̀ll, rì ǹnyàasɛ̀n, rì cɛɓ ki kɛ̀ kɛɛ̀ lèg, Bɛ̀ll fa ɓɔ cɛɓ ki fiɗyàɓ fikɔ̀ɔ̀. "
ROM.2.8,"Wɔ̀lɛ ɓɛ̀roɓɛ ɓɛ ti ɓɛ kilàg nyi ǹtoòtèɗ, ɓɛ̀ kɛɛ̀ kɔ̀n lɛ ɓɛɛ wog com ki saaɗ a kakàlì, lɔŋ kìtɛ̀ŋtɛ̀ŋ kɛɛ̀ki ɓɔɔ nɔɔ̀nɔ̀ɔ̀tì, Bɛ̀ll à rèsì ɓɔ lɛ, rì bim yiì, ɗì rìbaŋì ɗii. "
ROM.2.9,"Rìkɛŋ ɗì mɛ̀riighrikì ɓi ri ɓiì sɛnì ɓi mum bimiɗ ànɛ à ti à kìlàg ɓìɓan ɓi ɓeɓtɛn, à tumɛ̀n lɛ muu Ɓɛ̀yudɛ̀n à kpaŋ lɛ ŋwaànɛ à yin muu Ɓɛ̀yudɛ̀n. "
ROM.2.10,"Wɔ̀lɛ Bɛ̀ll à rì ɓiì kìi lɛ, à kemzì, à ki nyaasi mum ǹcèm ànɛ à ti à kìlàg kìrɔɔ, à fa nyi fyòoog, à tumɛ̀n lɛ muu Ɓɛ̀yudɛ̀n à kpaŋ lɛ ŋwaànɛ à yin muu Ɓɛ̀yudɛ̀n. "
ROM.2.11,Ɓisuulɛ ǹlànag wu yin yɛ̀ɛ Bɛ̀ll.
ROM.2.12,"Ɓum ɓɛ̀cèm ɓɛ ɓɛ kighà kìɓe, ɓɛ̀ kɛɛ̀ yi ɓidɔ̀gsɛna ɓi Bɛ̀ll à faghà Moyis, ɓɛ ɓiì cuù kɛ̀ɛ̀ ɓìdɔ̀gsɛna ɓincèm. Ɓɛ̀sɛ̀ɛ̀ ɓɛ̀cèm ɓɛ ɓɛ kighà kìɓe di ɓɛ ti rì ɓìdɔ̀gsɛna, ɓɛ ri ɓɔ ɓiì yɔ̀mi ri ɓìdɔ̀gsɛna ɓyɔm̀ ɓiǹ. "
ROM.2.13,"Àa ɓumɓɛ ɓɛɛ̀ wowog ɓidɔ̀gsɛna ri mɛ̀reè ɓɛɛ ri lɛ saaɗ ɓi mis mɛ Bɛ̀ll, lɔŋ ɓɛ̀roɓɛ ɓɛ ti ɓɛ kilàg yɛ̀ɛ ɓìdɔ̀gsɛna ɓyɛɛ̀ kakàlì, ɓɛɛ̀ɓɛ àri ghɛn lɛ ɓɛ ri lɛ saaɗ. "
ROM.2.14,"I ɓumɓɛ ɓɛ yin Ɓɛ̀yudɛ̀n, ɓɔ kɛ̀ɛ̀ ɓìdɔ̀gsɛna ɓi Bɛ̀ll à faaghà Ɓɛ̀yudɛ̀n, ɓɛɛ̀ kìki ɓiɓan ɓi ɓìdɔ̀gsɛna ɓyɛɛ̀ tɔtɔg lɔŋ ɓɔmiɗ, kɛ̀ɛ̀ com ki ki resii ɓɔ lɛ ɓɛɛ ki fɔlɔɔ, di ɓɛ ti fɛlɛ yɛ̀ɛ ɓìdɔ̀gsɛna, ɓisu waa wu ɓɔmiɗ, nsoò yɛ̀ɛ ɓɛ yin ɗi ɓìdɔ̀gsɛna. "
ROM.2.15,"Ɓi rìkì ɗiǹ, ɓɛ resii yɛɛ lɔɔ lɛ ɓìdɔ̀gsɛna ɓi ri ɓɔ ɓìkànɛn ɓi nɗem; fɔlɔɔ nnɛ ǹɗem waa wu ɓi ɗùm wɛɛ̀ rèresi girig kìɓan kiǹ. Mɛ̀yitì maa mɛ kikì lɛ, ɗi ɗi yii mɛ fa ɓɔ zɔɔ, ɗi ɗi yii, mɛ kamɛ̀n rì ɓɔ. "
ROM.2.16,Kìɓan kiǹ kɛɛ ri ghɛnɛn ŋwos anɛ Bɛ̀ll à ri yɔm̀ ɓi Yeesus Kiris ɓìɓan ɓi ɓum ɓɛ ti ɓɛ kilàg a rìnyam; fɔlɔɔ nnɛ Syeesyee à Ɓɔlɛ ànɛ mɛ̀ɛ nghaaghagsì ɓum a rèrèsì.
ROM.2.17,"Wàànɛ u reeghreŋ̀ɗɛ̀n lɛ muu Ɓɛ̀yudɛ̀n, ù ghɛɛ̀ghɛ̀gmɛ̀n ɓi ɓìdɔ̀gsɛna, ù saàsànɛ̀n lɛ ù rì ɓi rìghan ɗi Bɛ̀ll, "
ROM.2.18,"ù yii rìkɔ̀n ɗi Bɛ̀ll, ɓìdɔ̀gsɛna ɓii ɓi mɛ rèsag wɔ yɛ̀ɛ ù rì lɛ ù yi lɛ kìɓan ki kɛɛ ɓiisɛɛ kì ɓaà rì gɛɓsɛ̀n. "
ROM.2.19,"Wɔ̀ɔ fèfeg lɛ wɔ̀ yɛɛ ri ŋwaànɛ à ɓanɓani ɓɛ̀ɗyaŋɗyàŋ ɓi kìgeŋ, ù kɛ̀ɛ̀kɛ̀ɛ̀sì ɓɔ wɔ̀ tì kìtɛɛtɛn ki ɓɛroɓɛ ɓɛ ri ɓi ɓirìm, "
ROM.2.20,"ù rì roànɛ à ti à reɓkàg ɓìdùŋdùŋ ɓi ɓum, ù ki ɓa nɗèsàg à ɓɔɔɓɔɓti ɓisuulɛ ù rì rì com ki kɛɛ̀ rèresi wɔ rìyi ɗi ɓiɓan ɗyɔmiɗ, rì saaɗ ɓi ɓìdɔ̀gsɛna ɓiɗùm. "
ROM.2.21,"Wàànɛ ù ti ù rèrèsì ɓum ɓɛdɛŋ ɓìɓan, kɔ̀ɔ ka rèsi ɓaà wɛ̀ɛmiɗ? Ù kpaakpàà ɓum lɛ ɓɛ̀ kɛɛ̀ yii com, wɔ̀ yiiyìì ɓyom. "
ROM.2.22,"Ù rèrèg ɓum tìsɔ̀mɔ̀g, kìɓan kifog wɔ̀ɔ̀ kìkì; ù ɓèèzɛ̀n ɓìnùn yɛ̀ɛ mɛ̀nɔ̀ɓɔ̀ nni lannɛ u pyèepyeèzɛ̀n mis rì zàŋ ɓi naa yi ɓɛɛ̀ ɓɔɔɓɔgsì ɓìnùn miì? "
ROM.2.23,"Ù kaàkàlɛ̀n lɛ ù rì rì ɓìdɔ̀gsɛna ɓi Bɛ̀ll, kìɓan kifog ù sòòsòòtì Bɛ̀ll ɗì rìkìkì ɗi ɓiɓan ɓi ɓìdɔ̀gsɛna ɓii ɓi gherɛɛ ɓi lɛ ɓɛɛ kilag. "
ROM.2.24,"Ɓisuulɛ ɓìlɔ̀ŋ ɓi zɛy ɓyɛɛ̀ sɛɛsɛɛ̀tì ɗii ɗi Bɛ̀ll lɛ rìkì ɗin, lɔŋ yɛ̀ɛ ki ri kìkànɛn."
ROM.2.25,"Ki ri saaɗ lɛ kɛ̀rɛ̀n à ghɛɓsii, di ù ɓèŋi ɓìdɔ̀gsɛna, kìɓan kifog, uù sɛɛtii ɓìdɔ̀gsɛna, kɛ̀rɛ̀n wɔ̀ɔ̀ à ɓa lɔŋ yɛ̀ɛ ù ka kɛrɛ̀ngà ɓi. "
ROM.2.26,"Nni i ŋwaànɛ à ka yin nkɛ̀rɛn a ɓèŋɓeŋ mɛsiŋdɛn mɛ ɓi ɓìdɔ̀gsɛna ɓi Bɛ̀ll, rìɓa ɗi à yin nkɛ̀rɛn ɗi yin nya lɛ Bɛ̀ll à teɗ ɗyɔ ɓi sìg à kɛ̀rɛ̀n? "
ROM.2.27,"Ŋwaànɛ yin nkɛ̀rɛn, kìɓan kifog à ɓèŋɓèŋ mɛ̀siŋdɛn mɛ ɓi ɓìdɔ̀gsɛna, à ɓiì renì kìɓan ki wàànɛ u sɛɛsɛɛ̀tì ɓìdɔ̀gsɛna nsoò yɛ̀ɛ ù rì rì kaàtà à ɓìdɔ̀gsɛna, ù ki ɓa nkɛ̀rɛn. "
ROM.2.28,"Ɓisuulɛ muu Ɓɛ̀yudɛ̀n à kɔɔ̀kɔɔ̀ à yin lɔŋ lɛ ŋwaànɛ a seeseèrɛ̀n ɓi mis lɛ à rì muu Ɓɛ̀yudɛ̀n, nsoò lɛ à ɓa nkɛ̀rɛn kɛ̀rɛ̀n ànɛ ɓɛɛ̀ seesee ɓi nyòò. "
ROM.2.29,"Wɔ̀lɛ muu Ɓɛ̀yudɛ̀n à rì lɔŋ ŋwaànɛ rì rì nɗem wu Ɓɛ̀yudɛ̀n. Fɔlɔɔ nnɛ syeesyee à kɛ̀rɛ̀n à rì kɛ̀rɛ̀n ànɛ ɓi nɗem, ànɛ a kìikilɛ̀n rì Ǹghay à Bɛ̀ll, kɛ̀ɛ ɓa anɛ à rì yɛ̀ɛ ki ri ki kànɛn ɓi kaàtà à ɓìdɔ̀gsɛna. Mɛ̀sɛɛ̀ghsɛɛgh mɛ rikuu ɗi muu Ɓɛ̀yudɛ̀n ɗi fɔlɔɔ mɛ ti mɛ̀ kɛɛ̀ ɓayi a ɓum, mɛ ti mɛ ɓalàg yì lɔŋ yɛ̀ɛ Bɛ̀ll."
ROM.3.1,"Kìrɔɔ ki muu Ɓɛ̀yudɛ̀n à rì min ɗi kɔ ki ri lɛ cɛ? Nsoò lɛ, kɛ̀rɛ̀n à rì min ɗi gɛɓsɛ̀n aɗi? "
ROM.3.2,Kìrɔɔ kaa ki tèghɛɛ bee lɛɛ̀gwey; rì ɓɔ nnɛ Bɛ̀ll à ka lokà kì reɓsɛɛ ɓiɓan ɓii. 
ROM.3.3,"Nni la! I ɓum ɓɛdɛŋ ɓɛ ɓi nyìinyìm wàà ɓɛ ɓaghà ɓumɓɛ ɓɛ gherɛɛ ɓi, rìɓa ɗyaa ɗi kɛ̀ɛ̀ rìgherɛ̀n ɗiǹ ɗyɛɛ ri ɓiì kìi lɛ Bɛ̀ll a rɔɓ kɛ̀ɛ roòzi ti mɛ̀kàg mii? "
ROM.3.4,"Ɓi saaɗ ki yin fɔlɔɔ! Ɓum ɓɛ ghɛɛ̀sɛɛ kì gherɛɛ lɛ, Bɛ̀ll à rì roànɛ à ti à kpaaghì saaɗ, ɓum ɓɛɛ ri ɓɛ̀pwààpwaà ɓɛ̀sɛ̀ɛ̀ ɓɛcèm; lɛ ki ri kìkànɛn lɛ: Ki ghɛɛ̀sɛɛ lɛ ɓɛɛ yi lɛ ù rì mum à saaɗ ɓi ɓìɓan ɓi ù kalii, ù ki yagsag ɓɛyɔ̀m di ɓɛ sɔmɛɛ wɔ̀."
ROM.3.5,"Wɔ̀lɛ i ki ri lɛ rìɓa ɗis ɗi tì rì ɓìtɛ̀ŋtɛ̀ŋ ɓi ɓum ɗyɛɛ̀ rèresi ɓi kìtɛɛtɛn lɛ Bɛ̀ll à rì lɛ saaɗ, cɛ tì rì min lɛ tì kpaa? Ti kpaa nya lɛ Bɛ̀ll à rì ɗì kìtɛ̀ŋtɛ̀ŋ di à paàzii rì ɓìsi? Ǹkpaa fɔlɔɔ yɛ̀ɛ ɓum ɓɛ ti ɓɛ kpaaghì. "
ROM.3.6,Ki yin fɔlɔɔ! I Bɛ̀ll àa rì fɔlɔɔ di à rì lɛ à yɔ̀m ziinɛ la?
ROM.3.7,"I pwàà wɛ̀m a kìki lɛ saaɗ à Bɛ̀ll a konag kì ghɛnɛɛ, fɔlɔɔ a ɓa ɓisuu rikem ɗii, ɓisuucɛ nnɛ ɓɛ ghɛɛ̀sɛɛ tì mɛ̀ kìyɔ̀mi yɛ̀ɛ ǹkìì-kìɓe? "
ROM.3.8,"I ki ri fɔlɔɔ, ɓisuucɛ nnɛ tì yin min lɛ tì kpaa lɛ ti kiki kìɓe di kìrɔɔ kɛɛ kpaŋ yì miì? Fɛlɛ yɛ̀ɛ ɓum ɓɛdɛŋ ɓɛ ɓɛɛ tòtog ɓisi kìɓe ɓi nyoo ɓɛ ti ɓɛ kpaakpaà lɛ ɓìsii ti tì kalàg fɔlɔɔ; ɓumɓɛ̀n ɓɛ ri ki teɗ deɓ yi yi ghɛsɛɛ rì ɓɔ."
ROM.3.9,"Nni la min? Ɓìsi Ɓɛ̀yudɛ̀n tì cee nya ɓìlɔ̀ŋ ɓimbog? Tì cee ɓi ɓyɔ nsoò lɛsàg! Ɓisuulɛ tì mɛ rèsi lɛ kìɓe ki lamii ɓum ɓɛ̀cèm, nsoò Ɓɛ̀yudɛ̀n, nsoò ɓumɓɛ ɓɛ yin Ɓɛ̀yudɛ̀n. "
ROM.3.10,"Lɔŋ yɛ̀ɛ ki ri kìkànɛn lɛ: Ŋwaà saaɗ à yin lɔŋ nsoò bog,"
ROM.3.11,"Ŋwaà ɗyomzɛ̀n kɛ̀ɛ ɓa, nsoò ŋwaà ǹkaakaayɛn Bɛ̀ll kɛ̀ɛ ghɛnɛn. Ɓɛ̀sɛ̀ɛ̀ ɓɛ̀cèm ɓɛ ri ɓɛ̀ ɗimɛn bee, ɓɔɔ̀cèm ɓɛ ɓa ɓɛ̀ɓùùsɛn."
ROM.3.12,"Ŋwaà ǹkìkiyɛn kirɔɔ, kɛ̀ɛ ɓa lɔŋ, nsoò bog."
ROM.3.13,"Ɓoŋ waà à rì yɛ̀ɛ zɔ̀ŋ ìnɛ ì rì kìbwaŋ, rìlemàg ɗyaa ɗyɛɛ̀ɗi ɓɛ ti ɓɛ pwaàghì ɓum miì, ìrɔg wu nyoo wɛɛ ti wu kpagìì ɓi ɓɛ̀ɓeeɓee ɓaa ɓɛ ŋwɔ̀m."
ROM.3.14,Myɔm maa mɛ roni rì ɓɛ̀nyɔ̀ma ɓɛ lòlolɛn.
ROM.3.15,Mɛ̀kòò maa mɛ fɛmɓɛ̀n ɓi rìkɛ̀n ɗi wolɛn mum.
ROM.3.16,"Bee bimiɗ ìnɛ ɓɛ fyee miì, ɓɛ càɗ wɔɔ lɛ, rì cuu, ɗì rìkɛŋ."
ROM.3.17,Ɓɛ yisɛɛ ɓi ri cɛɓ ki fyòoog.
ROM.3.18,Ɓɛ yin ɗi ìris wu Bɛ̀ll nsoò lɛsàg ɓi cɛɓ kàà.
ROM.3.19,"Kɔlɛ ɓìsii yii lɛ com kìcèm ki ɓìdɔ̀gsɛna ɓi Bɛ̀ll ɓyɛɛ̀ kpaakpàà, ki ri kì kaliyɛn ɓisuu ɓumɓɛ ɓìdɔ̀gsɛna ɓi lamii, lɛ di mum kɛ̀ɛ ɓa ri kìɓan ki kaliyɛn, rì tì lɛ, di kɛɛ ghɛnɛn lɛ zi bimiɗ ì rì ǹkpìyɛn kiɓan ri Bɛ̀ll. "
ROM.3.20,"Ɓisuulɛ ŋwàdɛŋ àa ghɛnɛn ɓi lɛ saaɗ ɓi mis mɛ Bɛ̀ll, lɛ à ɓègà ɓìɓan ɓi ɓìdɔ̀gsɛna ɓyɛɛ̀ kpaakpàà; ɓìdɔ̀gsɛna ɓyɛɛ̀ ghɛɛghɛɓsì lɔŋ mum lɛ a yi lɛ à kìi kìɓe."
ROM.3.21,"Wɔ̀lɛ ɓigomìnɛ, Bɛ̀ll à mɛ rèsi ɓisi lannɛ à ti à kìlàg lɛ ti ɓa lɛ saaɗ ɓi mis mii, kɛ̀ɛ̀ ɓìdɔ̀gsɛna; kaàtà à ɓìdɔ̀gsɛna rì ɓɛ̀kpaŋzì-ɓìɓan ɓɛ ɓugà kìɓan kiǹ; "
ROM.3.22,"kɛɛ ri rìkì ɗi Bɛ̀ll à ti à kìlàg lɛ ɓum ɓɛɛ ɓa lɛ saaɗ ɓi mis mii lɛ rìgherɛ̀n ɗi ɓɛ gherɛɛ Yeesus Kiris, kìɓan kiǹ ki ri ɓisuu ɓum ɓɛ̀cèm ɓɛ ɓɛ gherɛɛ; ǹlànag wu ki yin miì; "
ROM.3.23,ɓisuulɛ ɓɛ̀sɛ̀ɛ̀ ɓɛ̀cèm ɓɛ kighà kìɓe fɔlɔɔ nnɛ ɓɛ yin lɛ ɓɛ wuɓsɛ̀n rìkem ɗi Bɛ̀ll. 
ROM.3.24,"Wɔ̀lɛ Bɛ̀ll, ɓi coo geesɛ̀n yìì, à ti à ghaasàg ɓɔ ɓum ɓɛ saaɗ, zɛy rì zɛy lɛ Yeesus Kiris ànɛ à mɛ kwèɗ ɓɔ ɓi rìkpàn. "
ROM.3.25,"Yeesus ànɛ̀n nnɛ Bɛ̀ll à fèkà lɛ a ɓa roànɛ à rì ɓiì sòo ɓiɓe ɓi ɓum rì bwaɓ yii ɓi bee ì rìgherɛ̀n; à kìghà fɔlɔɔ lɛ a resi saaɗ wìì ɓisuulɛ, à càɗkà ɓum kɛ̀ɛ fa ɓɔ deɓ ɓi ɓìɓe ɓi ɓɛ kikìghà abɛ̀y, cààmɛ̀n ki à ɓaghà di à ka kɔn ɓi lɛ bim yiì yɛ̀ɛ resɛ̀n. "
ROM.3.26,"Nni ɓi cààmɛ̀n ki tì ti ki miì Bɛ̀ll a rèresi saaɗ wìì, lɛ a kɔ̀nkɔn lɛ, ɓɛɛ yi lɛ à rì lɛ saaɗ, à ki kì lɛ ɓum ɓɛ̀cèm ɓɛ ɓɛ gherɛɛ Yeesus, ɓɛɛ ɓa lɛ saaɗ ɓi mis mìì."
ROM.3.27,"Nni kìɓan aɗi kɛɛ̀ki ŋwaà rì lɛ à saàsànɛ̀n miì? Kìɓan ki saasanɛ̀n miì ki yin. Ɓisuucɛ? Ɓisuulɛ ɓɛ yii rìɓèŋ ɗi ɓiɗɔ̀gsɛna? Èe èe, lɔŋ ɓisuu righerɛ̀n. "
ROM.3.28,"Lɛ ɓìsiì fèki lɛ mum à rì ɓi ghɛnɛɛ lɛ à rì lɛ saaɗ ɓi mis mɛ Bɛ̀ll lɛ rìgherɛ̀n, kìɓan kiǹ kɛ̀ kɛɛ̀ ɓa lɛ, rìɓèŋ ɗi à ti à ɓègì ɓìdɔ̀gsɛna. "
ROM.3.29,"Bɛ̀ll à cɔ̀ɔ̀ghrɛɛ nya lɔŋ Ɓɛ̀yudɛ̀n ɓɔrìɓɔ gìn, à rì girig Bɛ̀ll ɓìlɔ̀ŋ ɓimbog? À rì girig Bɛ̀ll à ɓìlɔ̀ŋ ɓimbog a tààkaà. "
ROM.3.30,"Ɓisuulɛ Bɛ̀ll à rì lɔŋ bog, nnyɛ̀ɛ ri ɓiì kìi lɛ Ɓɛ̀yudɛ̀n ɓɛɛ ɓa lɛ saaɗ ɓi mis mii lɛ rìgherɛ̀n, nsoò ɓɛ̀roɓɛ ɓɛ yin Ɓɛ̀yudɛ̀n, ɓɛ ɓa girig lɛ saaɗ ɓi mis mii lɛ rìgherɛ̀n."
ROM.3.31,"Kìɓan kiǹ ki resii nya yɛɛ lɔɔ lɛ tì pisii ìtèɗ wu ɓidɔ̀gsɛna lɛ rìgherɛ̀n? Èe èe, fɔlɔɔ a rì kɔm̀ lɛ tì sììraagh ɓìdɔ̀gsɛna."
ROM.4.1,Cɛ kɛɛ̀ki tì rì lɛ tì kpaatì min ɗi Abiraham à seŋi wìs a ǹsɛ̀ɛ̀ ànɛ ɓi mɛ̀mùù? Cɛ kɛɛ̀ki à fɔ̀ngà? 
ROM.4.2,"I Bɛ̀ll à ghɛngà lɛ Abiraham à rì saaɗ à mum ɓi mɛ̀kìkì mii, di à rì lɛ à saàsànɛ̀n; kìɓan kifog, kɛ̀ɛ sanɛn ɓi mis mɛ Bɛ̀ll. "
ROM.4.3,"Ɓisuulɛ kaàtà à Bɛ̀ll à kpaa lɛ Abiraham à gherɛ̀ngà Bɛ̀ll, kìɓan kiǹ kɛɛ̀ki Bɛ̀ll à ghɛngà nyi miì lɛ à rì saaɗ à mum. "
ROM.4.4,Kɔlɛ mɛ̀lèɓ mɛ ŋwaànɛ à kìi kìsay mɛ yin lɛ ɓɛ kpaa lɛ geesɛ̀n yɛɛ̀nɛ ɓɛ kii nyi; mɛ ri lɔŋ mɛlèɓ mɛ à ghɛ̀ɛ̀sɛɛ kì terì. 
ROM.4.5,"Wɔ̀lɛ i mum à kìi ɓi kisay, kìɓan kifog à gherɛ̀n Bɛ̀ll ànɛ à ti à kìlàg lɛ ǹkì-kìɓe a ɓa lɛ saaɗ ɓi mis mii, rìgherɛ̀n ɗii ɗi ki lɛ Bɛ̀ll a ghɛǹ nyi lɛ saaɗ à mum. "
ROM.4.6,"Kìɓan kiǹ kɛɛ̀ki Davit à rèsii kìnyàà ki ŋwaànɛ Bɛ̀ll à teri lɛ saaɗ à mum, kɛ̀ɛ fiɓi mɛkìkìì mii."
ROM.4.7,"Mààgh rì ɓumɓɛ Bɛ̀ll à mɛ kì lɛ: à càɗ mɛ̀nànì maa, à ki cenɛn ɓɔ ɓìɓe ɓyàa. "
ROM.4.8,Mààgh rì mum ànɛ Bɛ̀ll à ɓàli ɓi kiɓe kii.
ROM.4.9,Nni kìnyàà kiǹ ki ri nya lɔŋ ɓisuu ɓumɓɛ ɓɛ ri ɓɛ̀kɛ̀rɛn gìn ki ri girig ɓisuu ɓɛroɓɛ ɓɛ yin ɓɛkɛ̀rɛn? Tì kalii yì lɛ: Bɛ̀ll à ghɛngà Abiraham lɛ saaɗ à mum ɓisuu righerɛ̀n ɗii. 
ROM.4.10,Kìɓan kiǹ ki kilɛ̀ngà ɓi cààmɛ̀n ki be? Ki ɓaghà di Abiraham à ti ǹkɛ̀rɛn giǹ di à ka yin ǹkɛ̀rɛn? Ki kilɛɛ ɓi di à mɛ kɛ̀rɛ̀n; ki ɓaa lɔŋ di à ka yin ǹkɛ̀rɛn. 
ROM.4.11,"Fɔlɔɔ nnɛ ɓɛ faghà nyi kɛ̀rɛ̀n ɓi sìg à kìrèmzɛnà ki lɛ, à rì saaɗ à mum lɛ rìgherɛ̀n, cààmɛ̀n ki à ɓaghà di à ka kɛrɛn ɓi; kìɓan kiǹ kɛɛ̀ki à rì miì seŋi ɓum ɓɛ̀cèm ɓɛ ɓɛ gherɛɛ, nsoò ɓɛ̀roɓɛ ɓɛ yin ɓɛ kɛ̀rɛn, lɛ di ɓɛɛ ɓa lɛ saaɗ ɓi mis mɛ Bɛ̀ll. "
ROM.4.12,"À rì tì girig seŋi ɓumɓɛ ɓɛ ri ɓɛ̀kɛ̀rɛn, ɓɛ ɓɛ rɔɓi ɓi lɔŋ lɛ kɛ̀rɛ̀n nyi rì nyi, kìɓan kifog ɓɛ ɓɛɛ̀ nɔ̀ɔnɔɔ̀tì kìfèèghrɛnà ki righerɛ̀n ɗi Abiraham à seŋi wìs a ɓaghà rì ɗyɔ, di à ka kɛrɛn ɓi."
ROM.4.13,"I Bɛ̀ll à kàkà Abiraham rì dòò yii lɛ ɓɛ ri ɓiì fɔ̀ni zi ɓi mɛ̀wus, ǹkàg wiǹ wu falɛ̀ngà ɓi ɓisuulɛ Abiraham à ɓègà ɓìdɔ̀gsɛna; kìɓan kifog Bɛ̀ll à faghà nyi ǹkàg wiǹ lɛ à ghɛngà nyi lɛ à rì lɛ saaɗ ɓi mis mii lɛ rìgherɛ̀n. "
ROM.4.14,"I mum àa tekì mɛ̀wus mɛ ɓi ǹkàg wu Bɛ̀ll à faghà lɛ rìɓèŋ ɗi ɓidɔ̀gsɛna, di rìgherɛ̀n ɗi yin min ɗi gɛɓsɛ̀n, ǹkàg wiǹ wu ɓa com ki zɛy. "
ROM.4.15,"Ɓisuulɛ ɓìdɔ̀gsɛna ɓi ti ɓi syogàg yì bim i Bɛ̀ll, rì tì lɛ mum à yin lɛ à kpì kìdɔ̀gsɛna jàŋ inɛ ɓìdɔ̀gsɛna ɓi yin."
ROM.4.16,"Fɔlɔɔ nnɛ ǹkàg wu falɛ̀ngà lɛ rìgherɛ̀n lɛ di wɛɛ ɓa yɛ̀ɛ rìɓòò ɗi Bɛ̀ll à kìi ɓum zɛy rì zɛy, wu ɓa ɓisuu dòò yi Abiraham yìcèm, wɛ̀ kɛɛ̀ ɓa lɔŋ lɛ ɓisuu dòò yi yɛɛ̀ ɓèŋɓeŋ ɓidɔ̀gsɛna; wu ɓa tì girig ɓisuu ɓɛroɓɛ ɓɛ gherɛɛ lɔŋ yɛ̀ɛ Abiraham à seŋi wìs a ɓɛ̀sɛ̀ɛ̀ ɓɛ̀cèm à gherɛ̀ngà, lɔŋ yɛ̀ɛ ki ri kìkànɛn lɛ: "
ROM.4.17,"Ǹɗɛsìghà wɔ̀ lɛ u ɓa seŋi à ɓìlɔ̀ŋ lɛ ɓìlɔ̀ŋ. Abiraham à rì seŋì wìs ɓi mis mɛ Bɛ̀ll ànɛ nyii gherɛ̀ngà, Bɛ̀ll ànɛn nnyɛɛ ti à falàg ɓìloŋ cɛɓ, à ki kìlag lɛ com ki ki ka ɓaghà ɓi, kɛɛ ɓa. "
ROM.4.18,"Abiraham à kìghà lɛ, à gherɛ̀n, à ki ɗyàɓag, jàŋ inɛ com ki mum à ɓaghà lɛ à ɗyàɓàg ki ɓaghà ɓi; fɔlɔɔ nnɛ à ghalà seŋi ɓìlɔ̀ŋ lɛ ɓìlɔ̀ŋ lɔŋ yɛ̀ɛ Bɛ̀ll à kpaaghà nyi lɛ: Dòò yɔɔ yi ɓaa gɛ bàlì fɛlɛ. "
ROM.4.19,"Fɔlɔɔ nnɛ rìgherɛ̀n ɗii ɗi fɔghìghà ɓi, kɛ̀ɛ ki foŋ nto ɓi rìɓa ɗi lɛ nyoo yìì i ti ǹtɔ̀gtiyɛn, lɛ à ɓaghà di à ti nunùg bèg mɛ̀tin mɛtaǹ, Sara kɛ̀ɛ ki ɓa ti giɓ a cem ànɛ à sòɓtì cɛ̀y. "
ROM.4.20,"Ɓi nkàg wu Bɛ̀ll à faghà nyi, à tekà ɓi nyoey lɛ a tuùzi, kìɓan kifog rìgherɛ̀n ɗii ɗi fatìghà nyi ìtèɗ, à ki fa Bɛ̀ll rìkem. "
ROM.4.21,A gherɛ̀ngà rì ǹɗem wii wucèm lɛ Bɛ̀ll à rì rì ìtèɗ wulɛ à ki com ki à kàagh lɛ à ɓiì kìi. 
ROM.4.22,Kìɓan kiǹ kɛɛ̀ki Bɛ̀ll à ghɛngà nyi miì lɛ à rì saaɗ à mum.
ROM.4.23,"Wɔ̀lɛ àa ɓisu wii cɛ̀ncii nnɛ ki ri kìkànɛn lɛ, ɓɛ ghɛngà nyi lɛ saaɗ à mum ɓisuu kiɓan kiǹ. "
ROM.4.24,"Ki ri girig kìkànɛn ɓisu wis; ɓìsi ɓɛ rìgherɛ̀n ɗis ɗi ɓiì ki lɛ Bɛ̀ll a ghɛǹ ɓìsi lɛ ɓum ɓɛ saaɗ, lɛ rìgherɛ̀n ɗi tì gherɛɛ roànɛ à ghèmzìghày a ɓìloŋ Kan wìs Yeesus. "
ROM.4.25,"Yeesus ànɛ̀n nnɛ ɓɛ kaɓkà ɓisuu ɓiɓe ɓis, à ghèmɓɛ̀n a ɓìloŋ lɛ di ti ɓa lɛ saaɗ ɓi mis mɛ Bɛ̀ll."
ROM.5.1,"Yɛ̀ɛ tì ti min ɓumɓɛ ɓɛ ri lɛ saaɗ ɓi mis mɛ Bɛ̀ll lɛ rìgherɛ̀n, tì yiìdi ɓi paàzì rì Bɛ̀ll lɛ Kan wìs Yeesus Kiris. "
ROM.5.2,"Nnyɛɛ mɛ kì lɛ, ti ɗiŋi ɓi geesɛ̀n ì Bɛ̀ll ìnɛ tì ti ìnɛ miì ǹsììrɛn lɛ rìgherɛ̀n, com ki ti nyàànyàà ki ri dyàɓɛn ìnɛ tì rì rì yɔ̀ lɛ tì rì ɓiì ɓaà rì gàɓ ɓi rìkem ɗi Bɛ̀ll. "
ROM.5.3,"Àa lɔŋ foo ri foo, ti nyàanyaàrɛ̀n girig rì mɛ̀tɔɓ mis, lɛ tì yii lɛ ǹtɔɓ wu ti wu kilàg lɛ mum a ɓa rì kìsììrì, "
ROM.5.4,"kìsììrì ki kilàg lɛ, mum a ceè mɛ̀fèèghrɛn, rìcee ɗi mɛfèèghrɛn ɗiǹ, ɗi fogì mum dyàɓɛn ɓi nɗem. "
ROM.5.5,"Fɔlɔɔ nnɛ dyàɓɛn inɛ̀n ì ti yɛ̀ kɛɛ̀ ɓɔ̀ŋ ɓisi ɓisuulɛ Bɛ̀ll à ɗyɛɛghà ǹkɔ̀nɛ̀n wìì ɓi mɛ̀rem mis, rì Kìtɛntɛ̀ɛ̀n ki Nghay ki à faghà ɓìsi."
ROM.5.6,"Ɓisuulɛ, cààmɛ̀n ki tì ɓaghà di tì ka yin ɗi ìtèɗ, Kiris à wughà ɓisuu ɓiɓeɓtàg ɓi ɓum, ɓi cààmɛ̀n ki Bɛ̀ll à siŋdɛ̀ngà. "
ROM.5.7,Ki ɓaghà ǹtɔɓ lɛ mum a gherɛn lɛ a wu ɓisuu mum à saaɗ; mum à ɓaghà nya lɛ à cenɛ̀n lɛ a wu ɓisuu ŋwaànɛ à rì rì syeesyee à ǹɗem. 
ROM.5.8,"Wɔ̀lɛ kìɓan ki Bɛ̀ll a rèsag ǹkɔ̀nɛ̀n wìì ɓi ɓɛg wìs ki ri lɛ: Kiris à wughà ɓisu wis, cààmɛ̀n ki tì ɓaghà di tì kaka ɓɛ̀kìì-kìɓe. "
ROM.5.9,"I bwaɓ yii yi mɛ ka kì lɛ ti ɓa lɛ saaɗ ɓi mis mɛ Bɛ̀ll ɓigomìnɛ, di rì ɗi lɛ a ghɛɓsi ɓìsi lɛ bim i Bɛ̀ll yɛ̀ kɛɛ̀ kpaŋ a lɔ̀ŋkis. "
ROM.5.10,"Tì ɓaghà ɓɛ̀bènàbena ɓɛ Bɛ̀ll, wɔ̀lɛ à pègsɛ̀ngà paàzì ànɛ lɛ rì ɓìsi rì nyi ɓi rìwu ɗi Man wiì. Nni ɓigomìnɛ yɛ̀ɛ tì ti min lɛ syeesyee rì nyi, cɛɓ ki Man wiì ki ɓiì ghɛɓsii ɓisì. "
ROM.5.11,"Àa lɔŋ foo nyi rì nyi, ti nyàànyaa ɓi Bɛ̀ll lɛ Kan wìs Yeesus Kiris ànɛ à mɛ pègsɛn paàzì ànɛ lɛ rì ɓìsi rì Bɛ̀ll."
ROM.5.12,"Kìɓan kiǹ kɛɛ̀ki yɛ̀ɛ kìɓan ki mum bog à kìghà ki ɗiŋzìghày kìɓe ɓi ziinɛ, rìwu ɗi ki ɗiŋiì lɛ kìɓe, rìwu ɗìn ɗi ki ràm ɓum ɓɛ̀cèm ɓisuulɛ ɓɛ̀sɛ̀ɛ̀ ɓɛ̀cèm ɓɛ kighà kìɓe; "
ROM.5.13,"lɛ yɛ̀ɛ ɓìdɔ̀gsɛna ɓi ɓaghà di ɓi ka yin, kìɓe ki ɓaghà lɔŋ ɓi ziinɛ wɔ̀lɛ, ki yin lɛ ki ɓalɛ̀n lɛ kìɓe, di ɓìdɔ̀gsɛna ɓi yin. "
ROM.5.14,"Kɔlɛ à tumɛ̀n ɓi Adam à kpaŋ ɓi Moyis, rìwu ɗi ciìzìghà lɛ rì ɓum ɓɛ̀cèm ɓɛ ɓɛ kighà ɓi kiɓe ki Adam à kìghà miì. Adam ànɛn yɛɛ ɓaghà kìfèèghrɛnà ki roànɛ à ghɛ̀ɛ̀sɛ̀ngà kì yùu. "
ROM.5.15,"Wɔ̀lɛ rìnàn ɗi yin com kìfog ɗì rìɓòò ɗi Bɛ̀ll à kìi ɓum; i ɓum lɛɛ̀gwey ɓɛ cuughà ɓi rìnàn ɗi mum bog, bɔ̀ɓ yaŋ ɗi geesɛ̀n rì rìɓòò ɗi Bɛ̀ll à kìghà ɓum zɛy rì zɛy ɓi m̀bobog à mum ànɛ lɛ Yeesus Kiris; rìɓòò ɗi Bɛ̀ll ɗiǹ ɗi ri ɗìkòmɛn ɓum lɛɛ̀gwey à cee fɔlɔɔ. "
ROM.5.16,"Rìsyɔn ɗi ɓi rìɓòò ɗi Bɛ̀ll ɗi yin com kìfog rì rìsyɔn ɗi ɓi kìɓe ki mbobog à mum. Ɓɛ̀yɔ̀m ɓɛ ɓi kìɓe ki kìbog ki mum ki kighà, ɓɛ syɔngà rì ǹcɛ̀m, kɔlɛ rìɓòò ɗi Bɛ̀ll à kìghà ɓum zɛy rì zɛy di ɓɛ mɛ kì ɓiɓe lɛɛ̀gwey ɗi syɔngà lɛ ɓum ɓɛɛ ɓa lɛ sɛɛghisɛɛghi ɓi mis mɛ Bɛ̀ll. "
ROM.5.17,"I rìnàn ɗi kibog ki mum ɗi kighà lɛ rìwu ɗyɛɛ̀ ragɛn, lɛ kìbog ki mum kìn, bɔ̀ɓ yaŋ ri ɓumɓɛ ɓɛɛ̀ teki lɛ rì geesɛ̀n yìì inɛ ì tèghɛɛ, rì rìɓòò ɗi ɓi rìren ɗii ɗi ɓiɓan, ɓɛ ri kì lɛ, ɓɛ ghɛɓ, ɓɛ ki làmi lɛ m̀bobog à mum ànɛ lɛ Yeesus Kiris."
ROM.5.18,"Nni fɔlɔɔ nnɛ yɛ̀ɛ rìnàn dìfog ɗi kighà lɛ ǹcɛ̀m a saà a ɓum ɓɛ̀cèm, fɔlɔɔ nnɛ syeesyee à rìkì bog à mɛ kì lɛ rìɓa ɗi lɛ sɛɛghisɛɛghi ɓi mis mɛ Bɛ̀ll, ɗi ɗi ti ri falàg cɛɓ, ɗyɛè saà girig a ɓum ɓɛ̀cèm. "
ROM.5.19,"Ɓisuulɛ yɛ̀ɛ ǹtoòtèɗ wu kìbog ki mum ki kighà, wu ghaasìghà ɓum lɛɛgwey ɓɛ̀kìì-kìɓe, mɛ̀wog mɛ m̀bobog à mum à kìghà mɛ ri ɓiì kìi lɛ ɓum lɛgwey ɓɛɛ ɓa lɛ saaɗ ɓi mis mɛ Bɛ̀ll. "
ROM.5.20,"Kɔlɛ ɓìdɔ̀gsɛna ɓi yughày lɛ di kìɓe kɛɛ teghɛn, wɔ̀lɛ jàŋ bimiɗ ìnɛ kìɓe ki ɓaghà kì rììtɛn geesɛ̀n ì Bɛ̀ll ì tèghɛ̀ngà tì ì cee fɔlɔɔ. "
ROM.5.21,"Ɓi lèg ànɛ lɛ, yɛ̀ɛ kìɓe ki ciìcììzìghà ɓum ɗì rìwu, geesɛ̀n ì Bɛ̀ll yɛ̀ɛ làlami rì saaɗ, ɓisuu cɛɓ ki fiɗyàɓ fikɔ̀ɔ̀ lɛ Yeesus Kiris à Kan wìs."
ROM.6.1,"Nni ti kpaà min lɛ cɛ? Tì ghɛ̀sɛɛ nya lɛ tì kɛ̀n asu tì ghɛghɛ̀ɓ ɓi kìɓe, lɛ di geesɛ̀n ì Bɛ̀ll yɛ̀ɛ ɓiìsɛn kì tèghɛɛ a lɔ̀ŋkis? "
ROM.6.2,"Èe èe. Tì rì ɓìloŋ ɓi san ànɛ a kìɓe, nni lannɛ tì rì lɛ tì ghɛɓtì ɓi kìɓe?"
ROM.6.3,"Ɓì yii ɓi lɛ ɓìsi ɓɛ̀sɛ̀ɛ̀ ɓɛ̀cèm ɓɛ tì ɓàɓtɛ̀ngà ɓi Yeesus Kiris ɓi ɗùm, ɓi rìwu ɗii nnɛ tì ɓàɓtɛ̀ngà lɔɔ? "
ROM.6.4,"Ɓi bàɓtis nnɛ tì ɓòmɓɛ̀ngà ɓi zɔ̀ŋ rì nyi, lɛ ti wu ǹɗaŋ ɗi nyi, di fɔlɔɔ nnɛ ɓìsi girig ti ghɛɓ cɛɓ ki nyɔn fɛlɛ yɛ̀ɛ Kiris à ghèmɓɛ̀ngày a ɓìloŋ ɓi-tèɗ wu rikem ɗi Seŋi."
ROM.6.5,"Ɓisuulɛ i tì ràrɛ̀ngà rì nyi lɛ kɔɔ̀kɔɔ̀ ɓi rìwu ɗi ɗi pisɛɛ ɗiŋkii, tì rì girig ɓiì ɓaà ɓɛ̀ràrɛn ɗi nyi ɓi rìghèmɓɛ̀n ɗi ɓilòŋ ɗi ɗi pisɛɛ ɗiŋkiì. "
ROM.6.6,"Tì ghɛ̀ɛ̀sɛɛ kì konaagh ki yiì lɛ fìɗyàɓ fis fi riɓa fi abɛ̀y fɛlɛ yɛ ɓum, fi ɓaghà fi kpanɛn ɓi kɔrɔs ǹɗaŋ ɗi nyi, lɛ di Bɛ̀ll a waà nyoo ì kìɓe inɛ tì rì rì yɔ̀, yɛ̀ɛ tyɛ̀ ki ɓa ti ɓɛkpàn ɓɛ kiɓè. "
ROM.6.7,"Ɓisuulɛ ŋwaànɛ à mɛ wu, à mɛ lèg ɓi rìkpàn ɗi kiɓè. "
ROM.6.8,"Wɔ̀lɛ i tì wughà ǹɗaŋ ri Kiris, tì rì rì ǹtyweeyi lɛ tì ɓiì ghɛɓì girig ǹɗaŋ ri nyì. "
ROM.6.9,"Tì yii fɔlɔɔ lɛ, à tumɛ̀n yɛ̀ɛ Kiris à ghèmbɛ̀ngày a ɓìloŋ, à yiìdi lɛ à wu tì, rìwu ɗi yiìdi ri ìtèɗ ɓi nyì. "
ROM.6.10,"Lɛ à wughà ɓisan ànɛ a kìɓe gɛ̀n bog ɓi gɛ̀n yicèm, wɔ̀lɛ rìghɛɓ ɗi a ghɛghɛɓ ɓigomìnɛ, a ghɛghɛɓ ɗyɔ ɓisuu Bɛ̀ll. "
ROM.6.11,"Fɔlɔɔ nnɛ mìni girig, ghɛɛna mìniìɓɔmiɗ fɛlɛ yɛ̀ɛ ɓumɓɛ ɓɛ ti ɓìloŋ ɓi san ànɛ a kìɓe, ɓɛ ki ɓa cem ɓisuu Bɛ̀ll, ɓi Yeesus Kiris ɓi ɗùm."
ROM.6.12,"Kìɓe ki ghɛɛ̀sɛɛ tì ɓi min lɛ ki lamì nyoo yìn inɛ ì ti ì wulàg, lɛ kɛɛ ki lɛ ɓi kiki ɓìɓan ɓi nyoo ìnɛ̀n ì ti ì kɔ̀ngì. "
ROM.6.13,"Kɛ̀ ɓi cìtɛn ti ɓìkàɓ ɓin ɓi nyoo ɓi kìɓe fɛlɛ yɛ̀ɛ ɓyom ɓi kisay ɓi ɓi rìkì ɗi ɓiɓan ɓi ɓeɓtɛn, kìɓan kifog faana mìniìɓɔmiɗ ri Bɛ̀ll fɛlɛ yɛ̀ɛ ɓum ɓɛ̀cèm ɓɛ ɓɛ sughiì a nyɔ̀ɛ̀y, ɓì ki fa ɓikàɓ ɓin ɓi nyoo rì Bɛ̀ll ɓi sìg à ɓyom ɓi kisay, ɓi ɓi rìkì ɗi ɓiɓan ɓi ɓi ri lɛ saaɗ. "
ROM.6.14,"Kìɓe kaa làmi ɓi mini, ɓisuulɛ àa ɓìdɔ̀gsɛna ɓyɛɛ̀ làlami mìni, lɔŋ geesɛ̀n ì Bɛ̀ll."
ROM.6.15,"Nni la min? Tì rì nya ɓiì kìkii kiɓe lɛ yɛ̀ɛ ɓìdɔ̀gsɛna ɓi lamii ɓi ɓisi, lɔŋ geesɛ̀n ì Bɛ̀ll yɛ̀ɛ lamii ɓìsi wa? Ki yin fɔlɔɔ. "
ROM.6.16,"Ɓì yii ɓi lɛ, i ɓì càrɛɛ lɛ ɓi ɓa ɓɛ̀kpàn ɓɛ mum lɛ ɓi kiki ŋwaànɛ̀n miì mɛ̀wog, lɔŋ lɛ ɓì ghali ɓɛ̀kpàn ɓɛ mum ànɛ ɓi kìki mɛwog anɛ̀n; kòo lɛ kìɓe, ki ki ti ki syogìì rìwu, kòo lɛ mɛ̀wog, mɛ mɛ ti mɛ kilàg lɛ mum a ɓa lɛ saaɗ ɓi mis mɛ Bɛ̀ll? "
ROM.6.17,"Bɛ̀ll a teɗ rìkem, lɛ mìni ɓɛ ɓì ka ɓaghà ɓɛ̀kpàn ɓɛ kiɓe, ɓigomìnɛ, mìni yɛ̀ɛ mɛ nɔ̀ɔ̀ti ri nɗem win wucèm, deɓ yi ɓi rìrèsàg ɗi ɓì tekà. "
ROM.6.18,"Yɛ̀ɛ Bɛ̀ll à pisìghà mìni ɓi rìkpàn ɗi kiɓe, ɓì mɛ ghay ɓɛkpàn ɓɛ saaɗ. "
ROM.6.19,"Ǹkpaa fɔlɔɔ yɛ̀ɛ ɓum ɓɛ ti ɓɛ kpaaghì ɓisuulɛ, ɓì rì rì ìɓwɛɗ ɓi nyoo; fɛlɛ yɛ̀ɛ ɓì càɗkà ɓìkàɓ ɓin ɓi nyoo lɛ ɓyɛɛ ɓa ɓɛ̀kpàn ɓi rìkì ɗi ɓiɓan ɓi tifin, rì kìɓùùsì, lɛ ɓi ghɛɓ cɛɓ ki ɓùùɓuu, fɔlɔɔ nnɛ càrina ɓyɔ ɓigomìnɛ lɛ ɓyɛɛ ɓa ɓɛ̀kpàn ɓɛ saaɗ di ɓi ghɛɓ cɛɓ ki ki ri kìtɛnɛn."
ROM.6.20,"Lɛ yɛ̀ɛ ɓì ɓaghà ɓɛ̀kpàn ɓɛ kiɓe, ɓì ɓaghà ɓi ɓɛtiniyɛn lɛ ɓi nɔɔ̀ti saaɗ. "
ROM.6.21,"Nni ɓyom aɗi ɓyɛɛ̀ɓi ɓì fɔ̀ngà ɓi cààmɛ̀n kiǹ? Lɔŋ ɓyom ɓi ɓyɛɛ̀ fafa mini ǹtoòrìɗ ɓigomìnɛ, lɛ rìsyɔn ɗi miì ɗi ri lɛ rìwu. "
ROM.6.22,"Nni ɓigomìnɛ ɓì ti ɓɛ̀ kòrɛn ɓi kìɓe, ɓì mɛ ki ghay ɓɛkpàn ɓɛ Bɛ̀ll, rìfɔ̀n ɗi ɓì rì rì ɗyɔ ɓi rìɓa ɗìn, ɗi ri cɛɓ ki ki ri kìtɛnɛn, rìsyɔn ɗi miì ɗi ɓa cɛɓ ki fiɗyàɓ fikɔ̀ɔ̀. "
ROM.6.23,"Ɓisuulɛ mɛ̀lèɓ mɛ kiɓe mɛ ri lɛ rìwu, kìɓan kifog, rìɓòò ɗi Bɛ̀ll a kìki ɓum zɛy ɗi ri cɛɓ ki fiɗyàɓ fikɔ̀ɔ̀ ɓi Yeesus Kiris à Kan wìs."
ROM.7.1,"Ɓɔɔsoŋ̀, (mɛ̀ ntòtog ri ɓumɓɛ ɓɛ yii com ki lɛ kìdɔ̀gsɛna) ɓì yii ɓi lɛ mum à rì ɓi rìlàmì ɗi kidɔ̀gsɛna cààmɛ̀n kìcèm ki a ka ghɛghɛ̀ɓ. "
ROM.7.2,"Fɔlɔɔ nnɛ kìdɔ̀gsɛna ki riwɛy ki rari giɓ ri yii wiì cààmɛ̀n kìcèm ki yii à kaka ɓi cɛɓ, wɔ̀lɛ i yii à wii, kìdɔ̀gsɛna ki riwɛy kɛ̀ kɛ̀ɛ ràɗ ti nyi rì ŋwaànɛ̀n. "
ROM.7.3,"Nni i à kɛ̀ɛ rìwɛy ɗi mum àdɛŋ di yii à kaka ǹto ɓi kìmììgh, ɓɛ roò nyi ɗii lɛ ǹkìì-tìsɔ̀mɔ̀g, wɔ̀lɛ i yii à wii, giɓ anɛ̀n kɛ̀ɛ ɓa ti ɓi rìlàmì ɗi nsiŋdɛn wu riwɛy, ɓi lèg ànɛ lɛ, àa soo kɛ̀ɛ rìwɛy ɗi ŋwaàdɛŋ, ɓɛ yin lɛ ɓɛ kpaa lɛ à kìi fìsɔ̀mɔ̀g. "
ROM.7.4,"Ɓɛ̀geni ɓɛ̀m, ki ri girig fɔlɔɔ ɓisu win ɓi san ànɛ a ɓìdɔ̀gsɛna, ɓì rì ɓiloŋ lɛ nyoo ì Kiris, lɛ ɓi ɓa ɓumɓɛ ɓɛ wooghrɛɛ rì ŋwaàdɛŋ; ɓigomìnɛ, ɓì wooghrɛɛ rì roànɛ à ghèmɓɛ̀ngày a ɓìloŋ lɛ di ti ki ɓìɓan ɓi syeesyee ɓisuu Bɛ̀ll. "
ROM.7.5,"Lɛ cààmɛ̀n ki tì nɔ̀ɔ̀nɔ̀ɔ̀tìghà cɛɓ ki mɛmùù, zày ìnɛ lɛ ti kiki ɓìɓe ì yeèyèèsìghà ɓìsi nyoo bimiɗ, di ɓìdɔ̀gsɛna ɓi mɛ ghèmzi yɔ̀, lèg ànɛ lɛ ɓìɓan ɓi tì kìkìghà ɓi ɓaghà ɓìɓan ɓi lɛ ti cuù. "
ROM.7.6,"Nni ɓigomìnɛ, tì yiìdi ɓi rìkpàn ɗi ɓidɔ̀gsɛna ɓisuulɛ, tì wughà ɓi san ànɛ a com ki ki ɓanɓàngà ɓìsi ɓi rìkpàn, fɔlɔɔ nnɛ ti kìki Bɛ̀ll kìsay ɓi bee ì nyɔn ìnɛ ɓi Nghay, àa tì ɓi bee ì fìɗyàɓ ìnɛ ɓi ɓìdɔ̀gsɛna ɓi ɓi ri ɓi kaàtà."
ROM.7.7,"Nni cɛ kɛɛ̀ki tì rì min lɛ tì kpaa? Ɓìdɔ̀gsɛna ɓi ri nya kìɓe? Àg. Ɓi yin kiɓe nsoò lɛsàg, wɔ̀lɛ ɓìdɔ̀gsɛna ɓi kighà lɛ n-yi com ki lɛ kìɓe. Ɓisuulɛ i ɓìdɔ̀gsɛna ɓyɛ̀ kɛɛ̀ kpaa lɛ, kɔ̀ɔ lem com ki mum, mɛ̀ m̀ɓaghà ɓi lɛ ǹ-yi cɛ kɛɛ ri lɛ rìlem ɗi com ki mum. "
ROM.7.8,"Fɔlɔɔ nnɛ kìɓe ki ghɛngà kìrɔŋiɗ ɓi kìdɔ̀gsɛna kiǹ, ki ghèmzì mɛ̀ mɛ̀kuu mɛ zày mɛ̀cèm ɓi nɗem. Lɛ kìɓe ki ri kìloŋ jaŋ̀ inɛ ɓìdɔ̀gsɛna ɓi yin. "
ROM.7.9,"Abɛ̀y, di ɓìdɔ̀gsɛna ɓi ka yin, m̀ɓaghà rì cɛɓ, nni lɔŋ yɛ̀ɛ ɓìdɔ̀gsɛna ɓi yughày, kìɓe kɔ ghemɓɛ̀n, mɛ̀ ǹwu. "
ROM.7.10,"Fɔlɔɔ nnɛ ɓìdɔ̀gsɛna ɓi ɓi ghɛɛ̀sɛ̀ngà kì kìi lɛ mɓa rì cɛɓ, ɓyɛɛ kighà lɛ nwu. "
ROM.7.11,"Ɓisuulɛ kìɓe ki ghɛngà kìrɔŋiɗ, ki yegsì mɛ̀ rì ɓìdɔ̀gsɛna, ki ki wey mɛ rì ɓìdɔ̀gsɛna ɓyɔm̀ ɓiǹ."
ROM.7.12,"Fɔlɔɔ nnɛ ɓìdɔ̀gsɛna ɓyɔmiɗ, ɓi ri ɓìtɛnɛn, kìdɔ̀gsɛna kicèm ki ri lɛ, kɔ kìtɛnɛn, kɔ lɛ saaɗ, ki ki ɓa lɛ syeesyee. "
ROM.7.13,"Syeesyee à com à ghali yɛɛ lɔɔ com ki kɛɛ wey mɛ̀? Àg! À ghali ɓi nsoò, wɔ̀lɛ kiɓe kɛɛ tekà com ki ki ri lɛ syeesyee, ki ki lɛ mɛ̀ nwu lɛ di kɛɛ resɛn lɛ ki ri kìɓe, ɓìdɔ̀gsɛna ɓi ɓa com ki kɛɛ resi yɛ̀ɛ kìɓe ki ɓeɓtɛɛ ki ciɓtàg."
ROM.7.14,"Lɛ tì yii lɛ, ɓìdɔ̀gsɛna ɓi ri kìɓan ki ɓi nghay, wɔ̀lɛ mɛ̀ ǹɗì mum ànɛ à rì rì nyoo ì mɛ̀mùù, nnyɛ̀ɛ ri, nkàɓɛn fɛlɛ yɛ̀ɛ ǹkpàn ɓi kìɓe. "
ROM.7.15,"Ɓisuulɛ, mɛ̀ɛmiɗ, ǹwoogh ɓi com ki nkìkì, com ki nkɔ̀nkɔn lɛ nki, kɛ̀ɛ nkì, wɔ̀lɛ com ki m̀ɓèèzɛɛ kɛɛ̀ki nkìkì. "
ROM.7.16,"I com ki nkìki ki ri com ki ǹkɔ̀ni ɓi lɛ nki, di ǹgherɛɛ yɛɛ lɔɔ lɛ, ɓìdɔ̀gsɛna ɓi ri syeesyee à com. "
ROM.7.17,"Nni àa mɛ̀ɛmiɗ yɛɛ̀ kìki kiɓan kiǹ, lɔŋ kìɓe ki ki ri mɛ̀ ɓi nɗem kɛɛ kìki fɔlɔɔ. "
ROM.7.18,"Ɓisuulɛ ǹ-yii lɛ ìtèɗ wu kìyɛn kiɓan ki syeesyee, wu kaarɛɛ mɛ̀, lɛ ǹɗì mum rì mɛ̀mùù, ǹɗi ɓeg lɛ nki kìrɔɔ, kìɓan kifog, kɛ̀ɛ mɓa ri ìtèɗ wulɛ ǹkì kɔ. "
ROM.7.19,"Mɛ̀ ǹti kɛ̀ɛ nkì kirɔɔ ki nkɔ̀nkɔn lɛ nki, lɔŋ kìɓe ki ǹkɔ̀ni ɓi kɛɛ̀ki ǹkìkì. "
ROM.7.20,"I mɛ̀ɛ nkìki com ki ǹkɔ̀ni ɓi, di àa mɛ̀ɛmiɗ yɛɛ̀ kìki kɔ, lɔŋ kìɓe ki ki ri mɛ̀ ɓi nɗem kɛɛ kìki kiɓan kiǹ."
ROM.7.21,"Nni màànɛ nkɔ̀nkɔn lɛ nki kìrɔɔ, ǹghɛɛ min lɛ: Kìɓe kɛ̀ɛ ri mɛ̀ nunùg. "
ROM.7.22,Ɓisuulɛ ǹti ǹnyààràg rì ɓìdɔ̀gsɛna ɓi Bɛ̀ll ɓi nɗem wɛ̀m ɓi ɗùm. 
ROM.7.23,"Kìɓan kifog kìdɔ̀gsɛna kidɛŋ ki ri mɛ̀ ɓi ɓìkàɓ, kɛɛ ɗùùɗuu ri ɓìdɔ̀gsɛna ɓi nɗem wɛ̀m wɛɛ̀ sɛsɛ̀g; kɔ yɛɛ ghaasii mɛ̀ ǹkpàn a kìsyɔ̀ɔ̀ ki ki komi kìɓe ki ki ri mɛ̀ ɓi ɓìkàɓ. "
ROM.7.24,"Rìkuu ɗi nyìighnyìg ɗyɛm̀ ɗi, ghɛn yɛɛ ri lɛ à pisì mɛ̀ nyoo ì rìwu ìnɛ ǹɗì ìnɛ rì yɔ̀?"
ROM.7.25,"Ɓìtògsɛ̀n rì Bɛ̀ll, lɛ Yeesus Kiris à Kan wìs. Fɔɔnnɛ ɓi nɗem wɛ̀m, ǹɗì ǹkpàn a ɓìdɔ̀gsɛna ɓi Bɛ̀ll, wɔ̀lɛ ɓi rìɓa ɗyɛ̀m ɗi ɓi mɛ̀mùù, ǹɗì ǹkpàn a kìdɔ̀gsɛna à kìɓe."
ROM.8.1,"Nni ɓigomìnɛ, ɓumɓɛ ɓɛ ri ɓi Yeesus Kiris ɓi ɗùm, ɓɛ yiìɗi ri bɛ̀lɛn nsoò lɛsàg, ɓɛ yiìdi ɓiì ghɛghɛɓi yɛ̀ɛ mɛ̀mùù mɛɛ̀ titini ɓɔ lɛ ɓɛɛ ghɛɓ, ɓɛɛ̀ nɔ̀ɔnɔɔ̀tì lɔŋ cɛɓ ki Nghay à Bɛ̀ll a rèresi ɓɔ. "
ROM.8.2,"Ɓisuulɛ kìdɔ̀gsɛna ki Nghay ànɛ a fafa cɛɓ ɓi Yeesus Kiris ɓi ɗùm, ki kwèɗkà mɛ̀ ɓi rìkpàn ɗi kidɔ̀gsɛna ki kiɓe rì rìwu. "
ROM.8.3,"Bɛ̀ll à kìghà com ki ɓìdɔ̀gsɛna ɓi ɓaghà ɓi ri ìtèɗ wulɛ ɓi ki, ɓisuulɛ rìɓa ɗis ɗi ɓi mɛ̀mùù ɗi kighà lɛ ɓyɛ̀ kɛɛ̀ ɓa ri ìtèɗ, à rèsìghà lɛ kìɓe ki ɓeɓtɛɛ ɓi nyoo ì mɛ̀mùù, yɛ̀ɛ à romgày Man wiì à nyimiɗ, Man ànɛ̀n à teɗ nyoo ìnɛ ì rì com kìfog rì nyoo ì ɓɛ̀kìì-kìɓe, lɛ a yu kì pisii kiɓè. "
ROM.8.4,"Bɛ̀ll à kìghà fɔlɔɔ lɛ, di ɓìɓan ɓi saaɗ ɓi ɓìdɔ̀gsɛna ɓyɛɛ̀ tɔtɔ̀g, ɓyɛɛ kilɛn ɓi ɓìsi ɓɛ ti nɔ̀ɔnɔɔ̀tì rìrèsì ɗi Kitɛntɛ̀ɛ̀n ki Nghày. "
ROM.8.5,"Lɛ ɓumɓɛ ɓɛɛ̀ ghɛghɛɓ ɓi rìkɔ̀n ɗi mɛmùù, ɓɛ ti ɓɛ falàg mɛ̀rem maa ɓi ɓìɓan ɓi mɛ̀mùù mɛɛ̀ kɔ̀nkɔ̀n, wɔ̀lɛ ɓɛ̀roɓɛ ɓɛɛ̀ ghɛghɛɓ yɛ̀ɛ Kìtɛntɛ̀ɛ̀n ki Nghay kɛɛ̀ kɔ̀nkɔ̀n, ɓɛ ti ɓɛ falàg mɛ̀rem maa ɓi ɓìɓan ɓi ɓyɛɛ̀ kɔ̀ngi Nghay. "
ROM.8.6,"Rìfa ɗi nɗem ɗi ɓi ɓìɓan ɓi ɓi mɛ̀mùù, ɗi ri rìwu, rìfa ɗi nɗem ɓi ɓìɓan ɓi Nghay, ɗi ri cɛɓ rì fyòoog. "
ROM.8.7,"Ɓisuulɛ ɓìɓan ɓi ɓyɛɛ̀ kɔ̀nkɔn mɛmùù ɓi ri ɓi bènà rì Bɛ̀ll, ɓisuulɛ mɛ̀mùù mɛ gherɛɛ ɓi lɛ ɓìdɔ̀gsɛna ɓi Bɛ̀ll ɓyɛɛ lami mɔ, mɛ ki yin ɗi ìtèɗ wulɛ mɛ gherɛ̀n com yɛ̀ɛ kiǹ. "
ROM.8.8,"Lɛ ɓumɓɛ ɓɛ ri ɓi rìlàmì ɗi mɛmùù maa, ɓɛ yin lɛ ɓɛ ki com ki lɛ nɗem wɛɛ puɓ Bɛ̀ll rì ɓɔ."
ROM.8.9,"Ɓi san ànɛ a lɔ̀ŋkin, mɛ̀mùù mɛ lamii tì ɓi minì, lɔŋ Ǹghay à Bɛ̀ll yɛɛ lamii mìni, i ki ki rì lɛ, Nghay à Bɛ̀ll à rì ɓi mìni. Ŋwaànɛ à yin ɗi Nghay à Kiris, à yin mum wiì. "
ROM.8.10,"I Kiris à rì ɓi mìni, nsoò yɛ̀ɛ nyoo yin yi ri ɓiì wiì lɛ kìɓe, Ǹghay à rì cɛɓ ɓi mìni ɓisuulɛ Bɛ̀ll à mɛ kì lɛ ɓi ɓa lɛ saaɗ ɓi mis mìì. "
ROM.8.11,"Ǹghay à roànɛ à ghèmzìghày Yeesus a ɓìloŋ a rì ɓi mìni; roànɛ à ghèmzìghày Yeesus Kiris a ɓìloŋ anɛ̀n à ɓiì faa girig nyoo yin yi yi ti yi wulàg cɛɓ, rì Nghay wìì anɛ à rì ɓi mìni."
ROM.8.12,"Nni fɔɔnnɛ mìni ɓɔɔsoŋ̀, tì rì rì pon, nni wɔ̀lɛ pon anɛ̀n à yin pon anɛ rì mɛ̀mùù lɛ ti ɓa ɓɛ̀tiniyɛn lɛ ti ghɛɓ cɛɓ ki mɛ̀mùù mɛɛ̀ kɔ̀nkɔ̀n. "
ROM.8.13,"Ɓisuulɛ, i ɓi ghɛghɛɓ cɛɓ ki mɛ̀mùù mɛɛ̀ kɔ̀nkɔ̀n, ɓì rì ɓiì cuù, wɔ̀lɛ, i ɓì woli mɛ̀kìkìì mɛ ɓeɓtɛn mɛ ɓi mɛ̀mùù rì ìtèɗ wu, Kitɛntɛ̀ɛ̀n ki Nghay, ɓì rì ɓiì ghɛɓì. "
ROM.8.14,"Ɓum ɓɛ̀cèm ɓɛ Nghay à Bɛ̀ll a kɛ̀ɛkɛɛ̀sì, ɓɛɛ ri ɓɔn ɓɛ Bɛ̀ll. "
ROM.8.15,"Lɛ Ǹghay ànɛ ɓì tekà à yin Nghay ànɛ a ghaasi mìni ɓɛ̀kpàn ɓi lèg ànɛ lɛ ɓi kɛnkɛn asu ɓì rirìsì tì, kìɓan kifog ɓì tekà Ǹghay ànɛ à mɛ kì lɛ ɓi ɓa ɓɔn ɓɛ Bɛ̀ll. Ǹghay ànɛ̀n yɛɛ ti à falàg ɓìsi ìtèɗ wulɛ ti reŋì Bɛ̀ll jɛ̀ɛ̀ aɗyoo lɛ: Aba, Tààta. "
ROM.8.16,"Ǹghay à Bɛ̀ll nyimiɗ a ti à sììràg kì rèsii ǹghay wìs lɛ, tì rì ɓɔn ɓɛ Bɛ̀ll. "
ROM.8.17,"I tì rì ɓɔn ɓii, tì rì girig rì gàɓ ɓi ɓìrɔɔ ɓi Bɛ̀ll, à kàkà ɓum ɓii; tì ki rì ɓɛ̀roɓɛ ɓɛ ri ɓiì kàɓɓɛɛ ɓirɔɔ ɓìn rì Kiris, lɛ, i ti wowog mɛtɔɓ ǹɗaŋ ɗi nyi, tì ɓiì ɓaà girig rì gàɓ ɓi rìkem ɗìì."
ROM.8.18,"Mɛ̀ ǹghɛɛ lɛ, mɛ̀tɔɓ mɛ ti wowog ɓi cààmɛ̀n ki, mɛ wuɓsɛɛ ɓi ɓi com ɗì rìkem ɗi Bɛ̀ll à rì ɓiì rèsii ɓisu wìs. "
ROM.8.19,Zi bimiɗ ì rì nɗem aɗyoo ì ɓoŋɓòŋ cààmɛ̀n ki Bɛ̀ll à ɓiì rèsii ɓumɓɛ ɓɛ ri ɓɔn ɓii. 
ROM.8.20,"Zi i kpìghà ɓi rìlàmì ɗi com ki kɛ̀ɛ̀ ìsu, àa lɛ yɔ̀miɗ yɛ̀ɛ kɔngà fɔlɔɔ, wɔ̀lɛ ki kilɛ̀ngà fɔlɔɔ ɓi rìkɔ̀n ɗi roànɛ à fogà yɔ̀ ɓi nɗɛli wiǹ. "
ROM.8.21,"Zi yɔ̀miɗ inɛ̀n ì rì ɓiì ghɛɓì rìkpàn ɗi ɓi rìɗyaŋ ŋwos adɛŋ, ì ki teɗ gàɓ ɓi rìkan, ɗì rìkem ɗi ɓɔn ɓɛ Bɛ̀ll. "
ROM.8.22,"Kɔlɛ tì yii lɛ à kpaŋ ɓigomìnɛ, zi bimiɗ yɛ̀ɛ ɓemɓèm ì ki wowog rikɛŋ ɗi giɓ a ti à wokì di à kɔ̀rii rìyay. "
ROM.8.23,"Àa foo nyi rì nyi, ɓìsi girig ɓɛ tì mɛ teɗ Ǹghay à Bɛ̀ll ɓi sìg à kìrɔɔ ki ǹtonto ki ɓi ɓìrɔɔ ɓi Bɛ̀ll à rì ɓiì kìi ɓisi, ti ɓemɓem girig ɓi mɛ̀rem ɓi ɗùm, tì ɓoŋɓòŋ lɛ Bɛ̀ll a ghaàsi ɓìsi ɓɔn ɓii à ki kwèɗ nyoo yìs. "
ROM.8.24,"Ɓisuulɛ Bɛ̀ll à mɛ kwèɗ ɓisì nni kìɓan kiǹ ki kaka yɛ̀ɛ dyàɓɛn. Lɛ i ŋwaà mɛ ghɛn com ki à ɗyàɓɛɛ, com kìn miì kɛ̀ kɛɛ̀ ɓa ti dyàɓɛn; lannɛ ŋwaà rì lɛ à ɗyàɓàg tì com ki a seesèè? "
ROM.8.25,"Wɔ̀lɛ i ti ɗyàaɗyaɓɛ̀n com ki tì ghɛɛ ɓi, tì rì kɔ ɓiì ɓoŋɓoŋi ri kìsììrì."
ROM.8.26,"Fɔlɔɔ nnɛ Ǹghay à Bɛ̀ll à ti à yùlàg girig ɓìsi kì ghɛɓsii ɓi rìɓa ɗi tì rì rì ìɓwɛɗ tì yii ɓi com ki tì ghɛ̀ɛ̀sɛɛ kì tɔɔ̀gh ɓi bɔ̀ŋzɛ̀ɛn yis; kìɓan kifog Ǹghay nyimiɗ a ɓɔ̀ɔɓɔŋ̀zì Bɛ̀ll ɓisu wis, rì bemeg yi mum à yin lɛ à yi rìkpaa. "
ROM.8.27,"Nni Bɛ̀ll ànɛ à ti à ghɛngì yɛ̀ɛ mɛ̀rem mɛ ɓum mɛ ri ɓi ɗùm, à yii cɛ kɛɛ̀ki Ǹghay a kɔ̀nkɔn lɛ a tɔg, lɛ Ǹghay a ti à ɓɔ̀ŋzàg ɓisuu ɓum ɓɛ Bɛ̀ll lɔŋ yɛ̀ɛ rìkɔ̀n ɗi Bɛ̀ll ɗi ri."
ROM.8.28,"Tì ki yii girig lɛ ɓìɓan ɓìcèm ɓi ti ɓi syɔngì ɓi kìrɔɔ ki ɓumɓɛ ɓɛ keesii Bɛ̀ll, ɓumɓɛ̀n ɓɛɛ̀ɓɛ à rèŋìghà lɔŋ yɛ̀ɛ nɗem wii wu ghɛngà lɛ a reŋi ɓɔ. "
ROM.8.29,"Ɓisuulɛ ɓumɓɛ Bɛ̀ll à lokà kì ɓɔ̀ni, à ɓaghà girig di à mɛ ren abɛ̀y lɛ ɓɛ ɓiì ɓaà ɓi kìpisɛn ki Man wiì, lɛ di Man wiì a ɓa man à ǹtonto ɓi kìtuu ki ɓɛgeni. "
ROM.8.30,"Nni ɓɛ̀roɓɛ Bɛ̀ll à lokà ɓɛ̀n kì ɓɔ̀ni abɛ̀y, à reŋìghà girig ɓɔ; ɓɛ̀roɓɛ à ki reŋìghà ɓɛǹ, à kìghà girig lɛ ɓɛɛ ɓa lɛ saaɗ ɓi mis mii; nni ɓɛ̀roɓɛ à ghaasìghà ɓɛǹ ɓum ɓɛ saaɗ, à kemzìghà girig ɓɔ."
ROM.8.31,Cɛ tì rì min lɛ tì kpaa ɓi kìɓan kiǹ? I Bɛ̀ll à rì ɓi jɛ̀m yìs ghɛn yɛ̀ɛ ri lɛ à ram lɛ a ɗuù rì ɓìsi? 
ROM.8.32,"Nyi ànɛ à kèŋìghà ɓi Man wiì à nyimiɗ, à faghà Man ànɛ̀n ɓisu wis ɓɛsɛ̀ɛ̀ ɓɛ̀cèm, nni lannɛ à rì ɓiì rɔ̀ɓi kɛ̀ɛ fa ɓisi ɓìɓan ɓìcèm bas rì Man wiì lɛ geesɛ̀n yìì. "
ROM.8.33,Ghɛn yɛ̀ɛ ri min ɓiì sɔmɛɛ ɓumɓɛ Bɛ̀ll à ɓɔ̀ngà? Bɛ̀ll yɛ̀ɛ ri roànɛ à ri kpaa lɛ mum à rì lɛ saaɗ. 
ROM.8.34,"Ghɛn yɛ̀ɛ rì min ɓɔ ɓiì faà bɛ̀lɛn? Yeesus Kiris à rì roànɛ à wughà, kɛ̀ɛ ki sugtɛn lɔŋ lɛ foo, à ghèmɓɛ̀n yì a ɓìloŋ, à rì ɓi weèlem à Bɛ̀ll, a ɓɔ̀ɔɓɔ̀ŋzì ɓisu wìs. "
ROM.8.35,"Ghɛn yɛ̀ɛ ri lɛ à ghasì ɓìsi rì ǹkɔ̀nɛ̀n à Kiris? Rìkɛŋ gìn, iris giǹ, ǹ-yeesɛ̀n ànɛ ti tuutulɛ̀n ɗì nyi gìn, zày gìn, kìsoghà gìn, koŋnyoo gìn, rìwu yɔ̀? "
ROM.8.36,"Fɛlɛ yɛ̀ɛ ki ri kìkànɛn lɛ ɓisu wɔɔ nnɛ ɓɛɛ̀ cuucuùsì ɓìsi ŋwos anɛ aɗyoo bimiɗ, ɓɛ tetèɗ ɓìsi yɛ̀ɛ jɔ̀ɔ̀ yi ɓɛ kɛɛ̀ kì ghèegh ɓɛ̀ɓoŋ."
ROM.8.37,"Wɔ̀lɛ, tì ti tì yakì ɓìɓan ɓiǹ ɓìcèm kɛ̀ɛ̀ vèg, rì ǹghɛɓsɛn wu roànɛ à keesìghà ɓìsi. "
ROM.8.38,"Lɛ mɛ̀ ǹkonaagh kì yiì lɛ, nsoò rìwu, nsoò cɛɓ, nsoò ɓum ɓɛ titòm, nsoò ɓɛ̀làmì, nsoò ɓìɓan ɓi ɓyɛɛ̀ kìikilɛ̀n gɛɛ̀nɛ, nsoò ɓi ɓi mɛ̀ru mɛ mɛɛ̀ yùyuiy, "
ROM.8.39,"nsoò mɛ̀tèɗ, nsoò ɓyom ɓi ɓi riì ɓi jàŋ yi yi teŋmaagh, nsoò ɓi ɓi riì ɓi jàŋ yi rimɛn, nsoò com kidɛŋ ki Bɛ̀ll à kìghà, ki yin lɛ ki ghasì ɓìsi rì ǹkɔ̀nɛ̀n ànɛ Bɛ̀ll à rèsìghà ɓìsi ɓi Yeesus Kiris à Kan wìs."
ROM.9.1,"Nkpaakpaa saaɗ ɓi Kiris ǹki pwàa ɓi; rì ǹghɛɓsɛn wu Kitɛntɛ̀ɛ̀n ki Nghay, ǹɗem wɛ̀m wu ri mɛ̀ wusìnɛ̀ɗ lɛ ki ri saaɗ fɔlɔɔ. "
ROM.9.2,"Ǹɗì rì coo bim ɓi nɗem, ǹki wowog ǹɗemi-kɛŋɛn kɛ̀ɛ̀ rìfɔɔsɛ̀n. "
ROM.9.3,"Ǹɗì lɛ ǹkɔ̀n lɛ di màa teri ǹcɛ̀m, ǹki ghasɛn ɗi Kiris, ɓisuu ɓɛgeni ɓɛ̀m ɓɛ tì rì ɓi boo rì ɓɔ. "
ROM.9.4,"Ɓɛ ri dòò yi Isirayɛl, ɓɔɔ̀ɓɛ Bɛ̀ll à ghaasìghà ɓɔn ɓii, à fa ɓɔ rìkem; rì ɓɔ nnɛ à rengà bee yiì, à fa ɓɔ ɓìdɔ̀gsɛna, à rèsì ɓɔ rìɓɔgsì ɗi Bɛ̀ll, à ki fa ɓɔ mɛ̀kàg. "
ROM.9.5,"Ɓɛ ri dòò yi ɓɛseŋi ɓis ɓɛ ɓɛsɛ̀ɛ̀mɛn, fɔɔnnɛ Kiris, ɓi rìyalɛ̀n ɗii ɗi ɓi mɛ̀mùù, à rì ɓi boo yàà, nyi ànɛ à teŋmɛɛ à cee ɓyom ɓìcèm, à ki ɓa Bɛ̀ll ànɛ a keŋkem fiɗyàɓ fikɔ̀ɔ̀. Ààmɛ̀n."
ROM.9.6,"Fɔlɔɔ a rèsii ɓi lɛ, ǹkàg wu Bɛ̀ll wu wii zɛy ɓisuulɛ dòò yi Isirayɛl yicèm yi yin ɓiyali ɓi Isirayɛl, "
ROM.9.7,"lɛ yi ri dòò yi Abiraham, nni àa yìcèm yɛ̀ɛ ri ɓɔn ɓii, kìɓan kifog ki ri kì kaliyɛn lɛ: Ɓijɛ̀m ì Isag innɛ ù ɓiì ɓaà rì dòò yi ǹkàkà wɔ̀. "
ROM.9.8,"Yɛɛ lɔɔ lɛ àa ɓɔn ɓɛ ɓɛ yalɛɛ yɛ̀ɛ ɓɔn ɓɛ ti ɓɛ yalàg ɓɛɛ ri ɓɔn ɓɛ Bɛ̀ll, lɔŋ ɓɔn ɓɛ ɓɛ yalɛɛ fɛlɛ yɛ̀ɛ ǹkàg wu Bɛ̀ll wu ri, ɓɛɛ ri ɓɛ̀ɓàlɛn lɛ dòò. "
ROM.9.9,"Ɓisuulɛ ǹkàg wu Bɛ̀ll à faghà wɛɛ̀wu fɛlɛ: Ɓi cààmɛ̀n kɔm̀ kiǹ, ǹ-yùu gɛy, fɔɔnnɛ Sara à yali gɛ man à baŋì."
ROM.9.10,"Àa kiǹ kɔrìkɔ, fɔlɔɔ nnɛ ki ɓatìghà rì Riɓɛka, m̀bobog à mum ànɛ à fogà nyi ɗyem à ɓaghà lɛ Isag à seŋi wìs a ǹsɛ̀ɛ̀. "
ROM.9.11,"Kɔlɛ ɓɔn ɓii ɓɛ ɓaghà di ɓɛ ka yalɛn ɓi, di ɓɛ ka ki ɓi kirɔɔ nsoò kìɓe, nni yɛ̀ɛ Bɛ̀ll à rì rì bimiɗ wìì a fèg ɓi rìɓɔ̀n ɗi ɓum, fèg wìì anɛ̀n à seesee rìreŋì ɗi à ti à regì ɓɔ, kɛ̀ɛ seesee mɛkìkìì maa ɓi ɗi lɛ a resi lɛ a nɔ̀ɔnɔɔ̀tì lɔŋ rifèg ɗii ɗiǹ, "
ROM.9.12,Bɛ̀ll à kpaaghà rì Riɓɛka lɛ: Man à ǹtonto à ɓiì ɓaà ǹkpàn a roà siitòn. 
ROM.9.13,"Lɔŋ yɛ̀ɛ ki ri kì kànɛn lɛ: Mɛ̀ɛ ǹkeesii Yakɔɓ, m̀ɓèèzɛ̀n Eso."
ROM.9.14,"Tì rì min lɛ tì kpaa la? Bɛ̀ll à rì nya ɓèèɓeè? Èe, èe, à yin ɓèèɓeè. "
ROM.9.15,"Lɛ a kalag ri Moyis lɛ: M̀ɓiì woògh ŋwaànɛ ki kɔni mɛ̀ nyìighnyìg, ǹki lem roànɛ ki kɔni mɛ̀ lɛ nlem̀. "
ROM.9.16,"Kìɓan kiǹ ki yin ɓi rìkɔ̀n ɗi mum, kɛ̀ kɛɛ̀ ki ɓa lɛ kìtèèsii kii ki nyòò, ki seesee lɔŋ Bɛ̀ll ànɛ à ti à wokì mum nyìighnyìg. "
ROM.9.17,"Ki ri kìkànɛn lɛ Bɛ̀ll à kpaaghà rì Farawɔŋ lɛ: Ǹɗɛsìghà wɔ̀ rìfòm ɓi rìfee lɛ di ǹɗesi ìtèɗ wɛm̀ ɓi wɔ̀; rì tì lɛ, di ɗii ɗyɛ̀m ɗyɛ̀ɛ saà zi bimiɗ. "
ROM.9.18,"Fɔlɔɔ nnɛ Bɛ̀ll à ti à wokì ŋwaànɛ à kɔ̀ni lɛ a wog nyìighnyìg, à ki tèèsi nɗem wu roànɛ ki kɔni nyi lɛ a teèsi nɗem wiì."
ROM.9.19,Ù rì lɛ ù tɔg min mɛ lɛ: Nni ɓi cɛ nnɛ Bɛ̀ll à ti à fwààdàg tì ɓum? 
ROM.9.20,"Nni wɛ̀ɛmiɗ àǹcèm, ù rì ghɛn anɛ ù rì lɛ ù nyolɛ̀n rì Bɛ̀ll? Bèè i ǹ-yèŋɛn i rì nya lɛ ì tɔg ŋwaànɛ à yèŋi yɔ̀ lɛ: Ɓisuucɛ nnɛ ù yègà mɛ̀ fɛlɛ? "
ROM.9.21,"Ǹ-yèŋì-fyòò à rì lɛ à ki com kìcèm ki à kɔ̀ni rì fyòò fii, fyòò fìfog fi à tɔɓi fi ri lɛ à yèŋ syeesyee à bèè miì, à ki yèŋdi bèè inɛ ì rɔɔtɛɛ ɓi miì."
ROM.9.22,"Bɛ̀ll à kɔ̀ngà lɛ a resi bim yiì à ki kì lɛ ɓum ɓɛɛ yi ìtèɗ wii. Kìɓan kiǹ kɛɛ̀ki, rì coo riɓìɓ ɗi nɗem, à cenɛ̀ngà ɓumɓɛ à ghɛ̀ɛ̀sɛ̀ngà kì woògh bim ri ɓɔ, lɛ ɓɛ ɓaghà di ɓɛ ti ɓi nɗɛli wu ki ghɛ̀ɛ̀sɛ̀ngà lɛ a cuùsi ɓɔ. "
ROM.9.23,"A kɔ̀ngà girig lɛ a resi lèg ànɛ yɛ̀ɛ rìkem ɗii ɗi teghɛɛ ɓi san ànɛ a ɓɛ̀roɓɛ à ti à wokì nyìighnyìg, ɓɛɛ̀ɓɛ à lokà kì pègsɛɛ abɛ̀y lɛ ɓɛ ɓiì terì rìkem ɗìì. "
ROM.9.24,"Ɓisuulɛ ɓìsii ri ɓɛ̀roɓɛ à reŋìghà lɛ rì ɓi nyìinyìm à Ɓɛ̀yudɛ̀n, rì ɓi nyìinyìm à ɓìlɔ̀ŋ ɓi zɛy. "
ROM.9.25,"Fɛlɛ yɛ̀ɛ à kalii ɓi kaàtà à Ozee lɛ: Kìlɔ̀ŋ ki ki ɓaghà ɓi kilɔ̀ŋ kɛm̀, m̀ɓiì reŋii kɔ lɛ, kìlɔ̀ŋ kɛm̀; kìlɔ̀ŋ ki mɛ̀ɛ nti kɛ̀ɛ nkeesi, ǹɗeŋì kɔ lɛ, kìlɔ̀ŋ ki ǹkeesii rì nɗem wɛ̀m wùcèm. "
ROM.9.26,"Fɔɔnnɛ jàŋ yɔ̀miɗ inɛ ɓɛ kpaakpààghà ɓɔ lɛ: Ɓì yin ɓum ɓɛm, wɔɔ nnɛ ɓɛ ɓiì reŋii ɓɔ lɛ: Ɓɔn ɓɛ Bɛ̀ll ànɛ à rì cem."
ROM.9.27,"Ezayii nyii lamɓɛɛ kiɓan ki ki seesee ɓɔn ɓɛ Isirayɛl lɛ: Nsoò ɓɔn ɓɛ a Isirayɛl ɓaa tèghɛɛ yɛ̀ɛ sɛɛ̀sɛɛ à rìɓày, lɔŋ daaraa yi ɓum yɛɛ ri ɓiì ghɛɓì ɓi nyìinyìm wàà. "
ROM.9.28,"Ɓisuulɛ Kan à rì ɓiì fyɛ̀ɗmɛɛ ki kìi lɛ com ki à kpaaghà, kɛɛ kilɛn kìcèm ɓi ziinɛ. "
ROM.9.29,"Lɔŋ yɛ̀ɛ Ezayii à lokà kì kpaà abɛ̀y lɛ: I Kan à mɛ̀raŋ mɛ wɛ̀y kɛ̀ɛ ghagsi ɓisi gàɓ ì dòò, di tì ghalà yɛ̀ɛ kìlɔ̀ŋ ki lɛ Sɔdɔm, tì pisɛ̀n Gɔmɔɔr."
ROM.9.30,"Cɛ tì rì min lɛ tì kpaa? Ti kpaà lɛ ɓumɓɛ ɓɛ yin Ɓɛ̀yudɛ̀n, ɓɛ kɛɛ̀ ki ɓa ɓumɓɛ ɓɛ kaakààghà lɛ ɓɛɛ ɓa lɛ saaɗ ɓi mis mɛ Bɛ̀ll, ɓɛ ti lɛ saaɗ ɓi mis mii lɛ rìgherɛ̀n. "
ROM.9.31,"Kɔmiɗ lɛ Isirayɛl ànɛ à kaakààghà ɓìdɔ̀gsɛna ɓi ɓi ri lɛ ɓi ki lɛ a ɓa lɛ saaɗ ɓi mis mɛ Bɛ̀ll, à rɔ̀mɛ̀ngà com ki à kaakààghà ɓi ɓìdɔ̀gsɛna. "
ROM.9.32,"Ɓisuucɛ nnɛ ki kilɛ̀ngà fɔlɔɔ? Ɓisuulɛ Isirayɛl à kaakààghà ɓi riɓa ɗi lɛ saaɗ ɗiǹ ɓi rìgherɛ̀n. Ɓɔɔ fefèkà lɔŋ lɛ ɓɛ ri ɓiì ɓaà lɛ saaɗ ɓi mis mɛ Bɛ̀ll lɛ mɛ̀kìkìì maa, ɓɛ ɓagtɛ̀ngà ɓi gɔ̀g ìnɛ ì rì rì fìɓàg, "
ROM.9.33,"ìnɛ kaàtà à Bɛ̀ll à ɓùŋi ɓi jàŋ inɛ à kpaa lɛ: Ɓì ghɛɛ, ǹfoŋi gɔ̀g ìnɛ ì rì rì fìɓàg a Siyon, rìɓan ɗi ɗi ti ɗi ɓigtàg ɓum, kìɓan kifog ŋwaànɛ à gherɛɛ nyi àa teɗ ɓi ntoòrìɗ."
ROM.10.1,"Ɓɔɔsoŋ̀ com ki nɗem wɛ̀m wɛɛ̀ kɔ̀nkɔ̀n, ki mɛ̀ɛ nki tɔtɔg Bɛ̀ll ɓisu waa ki ri lɛ ɓɛɛ ghɛǹ cɛɓ. "
ROM.10.2,"Ɓisuulɛ ǹɗì lɛ m̀ɓa ɓɔ wusìnɛ̀ɗ ɓi rìfalɛ̀n ɗi ɓɛ ri ɓɛ̀falɛn ri Bɛ̀ll, kìɓan kifog rìfalɛ̀n ɗiǹ ɗi bas̀ ɓi zɛ̀ɗ i rìwog. "
ROM.10.3,"Yɛ̀ɛ ɓɛ yighà ɓi lannɛ Bɛ̀ll à ti à kìlàg lɛ mum à ɓa lɛ saaɗ ɓi mis mii, ɓɔɔ kaakàà bee yaa yi ɓɛ ri lɛ ɓɛ ɓa miì lɛ saaɗ ɓi mis mɛ Bɛ̀ll, ɓɛ ɓeǹ kì nɔ̀ɔ̀tii bee inɛ Bɛ̀ll à ti à kìlàg ɓum miì lɛ ɓɛɛ ɓa lɛ saaɗ ɓi mis mii. "
ROM.10.4,"Ɓisuulɛ Kiris à rì rìsugtɛ̀n ɗi ɓidɔ̀gsɛna, lɛ di mum ǹcèm ànɛ à gherɛɛ a ɓa lɛ saaɗ ɓi mis mɛ Bɛ̀ll."
ROM.10.5,"Ɓi kìɓan ki ki seesee rìɓa ɗi mum à rì lɛ à ɓa lɛ saaɗ ɓi mis mɛ Bɛ̀ll lɛ rìɓèŋ ɗi ɓidɔ̀gsɛna, Moyis à kàngà lɛ: Ŋwaànɛ à nɔ̀ɔ̀tii yɛ̀ɛ ɓìdɔ̀gsɛna ɓyɛɛ̀ kpaakpàà, à rì ɓiì ghɛɓì lɛ ɓyɔ. "
ROM.10.6,"Wɔ̀lɛ fɛlɛ nnɛ ki ri kì kaliyɛn ɓi san ànɛ a rìɓa ɗi mum à rì lɛ à ɓa lɛ saaɗ ɓi mis mɛ Bɛ̀ll lɛ rìgherɛ̀n: Kɔ̀ɔ kpaa ɓi nɗem wɔɔ lɛ, ghɛn yɛ̀ɛ ri ɓɔɔgh gɛ aɗyoo? Fɔlɔɔ a rì lɛ ù kɔ̀sii yì Kiris wɔɔ. "
ROM.10.7,Nsoò lɛ ù kpaa lɛ: Ghɛn yɛ̀ɛ ri sɛni gɛ a nyɔ̀ɛ̀y? Fɔlɔɔ a rì lɛ ù pɛ̀ɛ̀zii tì Kiris ɓi nyìinyìm à ɓìloŋ. 
ROM.10.8,"Nni ki ri min ki kaliyɛn lɛ cɛ? Jɛ̀ɛ̀ ì rì wɔ̀ jàŋbog, yɔ̀ wɔ̀ ɓi ŋwɔm, ì ki ɓa ti wɔ ɓi nɗem, jɛ̀ɛ̀ ìnɛn ì rì jɛ̀ɛ̀ ì rìgherɛ̀n ɗi ɓìsiì làalam̀ɓɛ̀n. "
ROM.10.9,"I ù pinii ŋwɔm wɔɔ ɓi nyìinyìm à ɓum, ù kpaa lɛ Yeesus à rì Kan, ù ki gherɛn ɓi nɗem wɔɔ lɛ Bɛ̀ll à ghèmzìghà nyi a ɓìloŋ, ù ɓiì ɓaà rì cɛɓ. "
ROM.10.10,"Ɓisuulɛ i mum à gherɛɛ rì nɗem wii, à ɓa lɛ saaɗ ɓi mis mɛ Bɛ̀ll, i a kpaakpaa ɓi ŋwɔm wii lɛ à gherɛɛ Bɛ̀ll à fa nyi cɛɓ. "
ROM.10.11,"Lɛ ki ri kìkànɛn lɛ: Mum ǹcèm ànɛ à gherɛɛ nyi, àa teɗ ɓi ǹtoòrìɗ. "
ROM.10.12,"Fɔɔnnɛ gasɛ̀n ì yin ɓi nyìinyìm ànɛ lɛ rì muu Ɓɛ̀yudɛ̀n, rì muu Gìrɛg, lɛ ɓɛ̀sɛ̀ɛ̀ ɓɛ̀cèm ɓɛ ri lɔŋ Kan bog ànɛ à ti à falàg ɓumɓɛ ɓɛɛ̀ rereŋi nyi ɓyom. "
ROM.10.13,"Ɓisuulɛ mum ǹcèm ànɛ à ɓiì reŋii ɗii ɗi Kan, à ɓiì ghɛɛ̀ cɛɓ."
ROM.10.14,"Nni lannɛ ɓɛ ri min nyi ɓiì reŋii, di ɓɛ gherɛ̀ngà ɓi nyi? Nni lannɛ ɓɛ ri min nyi ɓiì gherɛɛ di ɓɛ woogh ɓi yɛ̀ɛ ɓum ɓɛɛ̀ kpaakpaa kiɓan kii? I ɓum ɓɛ ki kpaakpaa ɓi, lannɛ ɓɔɔ ri min ɓiì woògh? "
ROM.10.15,Nni lannɛ mum à rì ɓiì kɛ̀ɛ ki kpaakpaa di ɓɛ romi ɓi nyi? Fɛlɛ yɛ̀ɛ ki ri kìkànɛn lɛ: Ki rɔɔtɛɛ yɛ̀ɛ mɛ̀nɔ̀ɓɔ̀ lɛ u ghɛǹ ɓumɓɛ ɓɛ riì rì ɓɛ̀syeesyee ɓɛ ɓɛ̀ɓɔlɛ di ɓɛɛ yùyuiy. 
ROM.10.16,"Wɔ̀lɛ ɓɛ̀sɛ̀ɛ̀ ɓɛ̀cèm ɓɛ ghaɓkà ɓi Syeesyee à Ɓɔlɛ, kìɓan kiǹ kɛɛ̀ki Ezayii a kpaaghi lɛ: Kan! Ghɛn yɛɛ gherɛ̀ngà com ki tì lààlàmɓɛ̀ngà? "
ROM.10.17,"Fɔlɔɔ nnɛ rìgherɛ̀n ɗi ti ɗi fuughìì ɓi kìɓan ki ŋwaà woogh; nni kìɓan ki ɓɛ ti ɓɛ wokì, ki riì ɓi jɛ̀ɛ̀ ì Kiris."
ROM.10.18,"Nni ǹtɔɔgh lɛ, ɓɛ rɔɓkà nya ɓɛ̀ kɛɛ̀ wog? Ɓɛ ɓaghà ɓi lɛ ɓɛ rɔɓ, jɛ̀ɛ̀ yaa yi wooghrɛ̀ngà zi bimiɗ, ɓìtòkì ɓyaa ɓi kpagì lɛ rì a ɓɛ̀yɔ̀ŋyɔ̀ŋ ɓɛ zi miì."
ROM.10.19,"Nni mɛ̀ ǹtɔɔgh lɛ, Isirayɛl à wokà ɓi nya yɛɛ lɔɔ? Lɛ Moyis yɛɛ loogh kì kpaà lɛ: Mɓiì kìi lɛ yɔ̀ɔ̀tì a ki mìni rì ɓumɓɛ ɓɛ yin bimiɗ à kìlɔ̀ŋ, ǹkì com ki lɛ ɓi wog bim ri kìlɔ̀ŋ ki ki ri kɛ̀ɛ̀ ɗyomzɛ̀n."
ROM.10.20,"Ezayii à ràm à kpaa lɛ: Ɓumɓɛ ɓɛ kaakààghà ɓi mɛ, ɓɛ ǹtulii ɓi mɛ̀, ǹki rèsɛn a ɓɛ̀roɓɛ ɓɛ tɔkà ɓi mɛ com."
ROM.10.21,"Wɔ̀lɛ ɓi san ànɛ a Isirayɛl, à kpaa lɛ: Bimiɗ à ŋwos, mɛ̀ɛ m̀mɛɛ̀ nàmnam kilɔ̀ŋ ki ki kii lɛ ki yaaghrɛ̀n ki ki ɓa ri ǹtoòtèɗ ɓyàg."
ROM.11.1,"Nni ǹtɔɔgh lɛ, Bɛ̀ll àa m̀màagh nya kìlɔ̀ŋ kii? Èe èe, à màagh ɓi kɔ. Ɓisuulɛ, mɛ̀ ǹɗì girig kìyalì ki a Isirayɛl, dòò yì Abiraham ɓi rìpwìɗ ɗi Bɛŋzyamɛŋ. "
ROM.11.2,"Bɛ̀ll à màagh ɓi kilɔ̀ŋ kii ki à lokà kì ɓɔ̀ni abɛ̀y. Ɓì yii ɓi yɛ̀ɛ ki ri kìkànɛn ɓi jàŋ inɛ Eli à sɔmɛɛ Isirayɛl rì Bɛ̀ll, à kpaa lɛ: "
ROM.11.3,"Kan, ɓɛ mɛ kì lɛ, ɓɛ cuusì ɓɛ̀kpaŋzì-ɓìɓan ɓɔɔ, ɓɛ waàghì jàŋ yi ɓɛ ti ɓɛ tɔngì ɓyom ɓi ɓɛɛ ɓɔgsi wɔ̀ rìɓyɔ miì, lɔŋ mɛ̀ cɛ̀ncɛm yɛɛ mɛ rɔ̀ɓ, ɓɛɛ̀ ki kaakaa lɛ ɓɛɛ wey mɛ̀. "
ROM.11.4,"Nni rìɓàg ɗi Bɛ̀ll ɗi ri lɛ cɛ? Ɗi ri lɛ: Mɛ̀ɛ m̀mɛ rɔ̀tɛn ɓum ɓɛ̀tɔɔsìm taàɓɛ̀ɛ̀ lɛ ɓɛɛ ɓa ɓɛŋkɛ̀m, ɓumɓɛ̀n ɓɛɛ mɓaagh ɓi mɛɗu ɓi zi lɛ ɓɛɛ ɓɔgsi Baal. "
ROM.11.5,"Fɔlɔɔ nnɛ ɓi cààmɛ̀n ki tì rì ki miì, maa gàɓ à ɓum àdɛŋ ànɛ Bɛ̀ll à ɓɔ̀ngà ɓi geesɛ̀n yìì, à rì girig wɔɔ. "
ROM.11.6,"À ɓɔ̀ngà ɓɔ lɛ geesɛ̀n yìì, àa lɛ mɛ̀kìkìì maa, i kɛɛ ɓa lɛ mɛ̀kìkìì maa, di geesɛ̀n ì Bɛ̀ll ì yin kɔɔ̀kɔɔ̀ à geesɛ̀n."
ROM.11.7,"Nni la min? Com ki Isirayɛl à kaakààghà, à fɔ̀ngà ɓi kɔ, wɔ̀lɛ ɓɛ̀roɓɛ Bɛ̀ll à ɓɔ̀ngà ɓɛɛ fɔngà com kiŋcèm, ɓɛ̀ro ɓɛm̀bog ɓɔɔ ɗiŋì ɓɛ̀lɔg ɓi ǹɗeèghreŋi wu Bɛ̀ll, "
ROM.11.8,"lɔŋ yɛ̀ɛ ki ri kì kànɛn lɛ: Bɛ̀ll à faghà ɓɔ Ǹghay wu laalalɛ̀n, à kì lɛ mis maa mɛ̀ kɛɛ̀ ghɛnɛn, mɛ̀reè maa mɛɛ ɓa rì ɓɛ̀lɔg à kpaŋ gɛɛ̀nɛ. "
ROM.11.9,"Davit à kpaa girig lɛ: Teɓèrè wàà a ɓìɗilàg à ghɛ̀ɛ̀sɛɛ kì ɓaà fìram fi fi ri fìgheŋdiyɛn ɓisu waa, nsoò lɛ dam ìnɛ ì ghɛ̀ɛ̀sɛɛ ɓɔ kì wɔɔsii, rì com ki kɛɛ kɛɓti ɓɔ fìɓàg, lɛ ɓɛɛ teɗ mɛ̀lèɓ, "
ROM.11.10,mis maa mɛ ghɛɛ̀sɛɛ kì sigtɛɛ birìm lɛ ɓɛ̀ kɛɛ̀ ghɛnɛn ti; kìya lɛ ɓɛɛ ɓa mɛ̀laŋ cààmɛ̀n kìcèm.
ROM.11.11,"Nni ǹtɔɔgh lɛ, Ɓɛ̀yudɛ̀n ɓɛ kɛɓtɛ̀ngà nya lɛ ɓɛɛ kpi kìzog ki isuùcèm? Èe èe, ki yin fɔlɔɔ, wɔ̀lɛ rìkpì ɗi ɓɛ kpighà ɗyɛ̀ɛ mɛ ki lɛ, ɓìlɔ̀ŋ ɓi zɛy ɓyɛ̀ɛ ɓa ɓìkòrɛn, lɛ di Ɓɛ̀yudɛ̀n ɓɛɛ ki yɔ̀ɔ̀tì. "
ROM.11.12,"I zɛ̀ɗ i Ɓɛ̀yudɛ̀n ì mɛ fa ziinɛ ìkum wu ɓi Nghay, kìzog kaa ki kum̀zì ɓum ɓɛ zɛy ɓi Nghay, ɓɔ̀ɓ yaŋ min ɗi rìrɛlì ɗi ɓɛ ri ɓiì pɛ̀ɛ̀zɛɛ ki rɛlii isuùcèm ɓi gòri ì Bɛ̀ll ɓi ɗùm! Rìrɛlì ɗiǹ ɗi ri fa ɓum ɓɛ̀mààgh lɛɛ̀gwey."
ROM.11.13,"Mɛ̀ ǹkalii mìni ɓɛ ɓi yin Ɓɛ̀yudɛ̀n lɛ, ǹɗì ǹkɛ̀nì-fìtom a Yeesus ànɛ à rì ɓisuu ɓumɓɛ ɓɛ yin Ɓɛ̀yudɛ̀n, nni ɓi rìɓa ɗyɛ̀m ɗiǹ, mɛ̀ɛ nnyàanyaàrɛ̀n rì kìsay ki ki falɛ̀ngà kiǹ a lɔ̀ŋkɛm̀. "
ROM.11.14,"Lɛ i bee yàa rì lɛ ì ɓa, ǹkì lɛ ɓumɓɛ ɓi kìlɔ̀ŋ kɛm̀ ɓɛɛ wog yɔ̀ɔ̀tì, di gàɓ ìdɛŋ yɛ̀ɛ ghɛ̀ɓ. "
ROM.11.15,Ɓisuulɛ rìkɛ̀n ɗyaa ɗi ɓi nwɔŋì ɗi kighà lɛ ziinɛ yɛ̀ɛ rarɛn tì rì Bɛ̀ll; nni cɛ kɛɛ ri min ɓiì kìlɛɛ di ɓɛ sugtii yì? Fɔlɔɔ a ɓiì ɓaà cɛɓ ki ki yuu ɓisuu ɓilòŋ.
ROM.11.16,"Nni i mum à faa Bɛ̀ll kìɓɛghà ki bìrɛs ki ǹtonto, gàɓ ìnɛ ì rɔ̀ɓi bimiɗ ì wooghrɛ̀n girig ɗì Bɛ̀ll; i ɓɛ faa Bɛ̀ll gàŋ yi kite, di myaɓ mɛ kite kiǹ mɛ wooghrɛɛ girig ɗì nyi. "
ROM.11.17,"Wɔ̀lɛ i ɓɛ m̀pisii myaɓ mɛ òlivyee mɛdɛŋ, wàànɛ ù rì (fɛlɛ yɛ̀ɛ) òlìvyee ànɛ à ghɛghɛ̀ɓkà ɓi cog, ù ɓa lɛ ɓɛ yuù wɔ̀ kì ɓaatii ɓi nɗyèm wu òlivyee, jàŋ inɛ myaɓ mɛ ɓɛ nɗengii mɛ ǹɗì, u teteɗ girig gàɓ ì mɛ̀yaa mɛ gàŋ yi òlivyee ànɛ ɓɛ ɓɛlà yɛɛ̀ ronɗom̀ yi. "
ROM.11.18,"Kɔ̀ɔ saasanɛ̀n di u feefengì myaɓ mɛ ɓɛ rengàkà, i ù saasanɛ̀n, ù ghɛ̀ɛ̀sɛɛ kì yiì lɛ àa wɔ̀ yɛɛ ɓanɓani gàŋ, gàŋ yɛɛ ɓanɓani wɔ̀."
ROM.11.19,"Wàa rɔ̀ɓ ɓi lɛ ù kpaa ɓi lɛ: Ɓɛ rengàkà myaɓ mɛdɛŋ, lɛ di ɓɛɛ ɓaati mɛ̀ ɓi-kɔ̀ɔ̀ wu myaɓ mɛǹ. "
ROM.11.20,"Ki ri lɔŋ fɔlɔɔ lɛ ɓɛ rengàkà myaɓ mɛǹ lɛ rìɓa ɗi mɛ ɓaghà kɛ̀ɛ̀ rìgherɛ̀n nni kɔ̀ɔ kaakalɛ̀n, ù ghɛ̀ɛ̀sɛɛ gì kì risii. "
ROM.11.21,"Ɓisuulɛ Bɛ̀ll à kèŋìghà ɓi myaɓ mɛ kite mɔmiɗ, àa kèŋi ɓi girig wɔ̀, "
ROM.11.22,"Kuurag kìpuɓì-ǹɗem à Bɛ̀ll, rì kìnyɛn kii; à rèsii kìnyɛn ɓisuu ɓɛroɓɛ ɓɛ kpighà, à rèsì wɔ̀ kìpuɓì-ǹɗem, wɔ̀lɛ kɛɛ̀ kɔ̀ɔkɔnɛ̀n lɛ u ɓaɓa lɔŋ ɓi kìpuɓì-ǹɗem wìì, kɛ̀ɛ̀ fɔlɔɔ ɓɛ pisì girig wɔ̀. "
ROM.11.23,"Fɔɔnnɛ i ɓɔ girig ɓɛ kɛǹkɛni ɓi asu ɓɛ ɓenɓèn kì gherɛɛ, ɓɛ ɓiì pɛ̀ɛ̀zii ɓɔ kì ɓaatii ɓi ǹɗyèm, lɛ Bɛ̀ll à rì rì ìtèɗ wulɛ à pɛ̀ɛ̀zì ɓɔ kì ɓaatii ɓi ǹɗyèm. "
ROM.11.24,"Wàànɛ ù yin muu Ɓɛ̀yudɛ̀n, ù rì (fɛlɛ yɛ̀ɛ) ŋwaɓ wu òlìvyee ànɛ ɓi cog, ŋwaɓ wii wɛɛ̀wu ɓɛ reniì, ɓɛ yu kì ɓaatii ɓi ǹɗyèm wu òlìvyee ànɛ ɓɛ ɓɛlà m̀ɓɛ̀lɛn, kìɓan ki lɛ ɓɛɛ ɓaati ŋwaɓ wu kite ɓi ǹɗyèm wu kite kidɛŋ, ki ri ki mum kɛ̀ɛ wog; Ɓɛ̀yudɛ̀n ɓɔ yɛɛ ri myaɓ mɛ òlìvyee à m̀ɓɛ̀lɛn, fɔɔnnɛ ki ri ɓiì pɔ̀ɔ̀zii ki ɓaà lɛ fɛnfɛn lɛ ɓɛɛ pɛɛ̀zi ɓɔ kìɓaatii ɓi ǹɗyèm waa."
ROM.11.25,"Ɓɔɔsoŋ̀, kìɓan kidɛŋ ki a rìnyam ki ri wɔɔ, kɛɛ̀ki ǹkɔ̀ni ɓi lɛ ɓi comɛn lɛ ɓì ɓiì ki ghɛnɛɛ miniì ɓɔmiɗ yɛ̀ɛ ɓum ɓɛ ɗyom̀zɛ̀n; kìɓan kiǹ kɛɛ ri lɛ, gàɓ ì ɓum ìnɛ a Isirayɛl ì yiìdi ri ìtèɗ wulɛ ì wog, wɔ̀lɛ kìɓan kiǹ ki ri ɓiì finɛɛ à kpaŋ yɛ̀ɛ ɓìlɔ̀ŋ ɓimbog ɓi ɓi yin Ɓɛ̀yudɛ̀n ɓìcèm ɓi ɓiì ɗiŋii ɓi gòri ì Bɛ̀ll. "
ROM.11.26,"Fɔlɔɔ nnɛ Isirayɛl bimiɗ à rì ɓiì ghɛɛ̀ cɛɓ yɛ̀ɛ ki ri kì kànɛn lɛ: Ǹkòri-bum à ɓiì ɓaà yì a Siyon, à pisì ǹtoòtèɗ wu dòò yi Yakɔɓ. "
ROM.11.27,"Bee inɛ ǹɗì ɓiì renì rì ɓɔ yɛ̀ɛnɛ̀n lɔɔ, di màa pisi ɓiɓe ɓyaa."
ROM.11.28,"Ɓi san ànɛ a Syeesyee à Ɓɔlɛ ànɛ ɓɛ ɓengà, Ɓɛ̀yudɛ̀n ɓɛ ri ɓɛ̀bènàbena ɓɛ Bɛ̀ll, fɔlɔɔ à ki ɓa ɓi kìrɔɔ kin, wɔ̀lɛ i tì nɔ̀ɔ̀tii rìɓɔ̀n ɗi Bɛ̀ll à ɓɔ̀ngà ɓɔ, Ɓɛ̀yudɛ̀n ɓɛ ri ɓɛ̀roɓɛ Bɛ̀ll à keesii ɓisuu ɓɛseŋi ɓaa ɓɛ ɓɛsɛ̀ɛ̀. "
ROM.11.29,"Ɓisuulɛ rìɓòò ɗi Bɛ̀ll à tì à kìlàg ɓum kɛ̀ɛ̀ azi adɛŋ, rì ǹɗeèghreŋi wii, ɓi yin lɛ ɓi lɔgtɛ̀n. "
ROM.11.30,"Fɛlɛ yɛ̀ɛ mìnii kighà Bɛ̀ll ǹtoòtèɗ ɓi mɛ̀ru mɛ abɛ̀y, ɓigomìnɛ, Bɛ̀ll à mɛ wog mini nyìighnyìg lɛ ǹtoòtèɗ wu Ɓɛ̀yudɛ̀n ɓɛ nkii nyi. "
ROM.11.31,"Fɔlɔɔ nnɛ ɓɔ girig ɓɛ mɛ rèsi ǹtoòtèɗ ɓigomìnɛ, lɛ di Bɛ̀ll a wog ɓɔ girig nyìighnyìg fɛlɛ yɛ̀ɛ àa ncenɛɛ mìni."
ROM.11.32,"Ɓisuulɛ Bɛ̀ll à ghaasìghà ɓum ɓɛ̀cèm ɓɛ̀kpàn ɓi ǹtoòtèɗ, ɓi ɗùm, lɛ di a wog ɓɔ ɓɛ̀sɛ̀ɛ̀ ɓɛ̀cèm nyìighnyìg. "
ROM.11.33,"Rìkuu ɗi coo nɗem wu nyìighnyìg ɗi Bɛ̀ll à rì rì ɗyɔ! Ɗyomzɛ̀n ɗii, rì rìyi ɗii ɗi ɓiɓan, ɓi rimi yɛ̀ɛ mɛ̀nɔ̀ɓɔ̀. Mum à yin lɛ à yi ɓɛ̀fèg ɓii, mɛ̀yitì mii mɛ yin lɛ mum à wog. "
ROM.11.34,"Ɓi saaɗ ghɛn yɛɛ ɓaghà lɛ à yi fèg à Kan, ghɛn yɛɛ ki ɓaghà lɛ à reɓ nyi? "
ROM.11.35,Ghɛn yɛɛ ka lokà nyi kìfaà com ki à rì lɛ à ɓoŋɓòŋ mɛ̀lèɓ mɛ miì? 
ROM.11.36,"Lɛ ɓyom ɓìcèm ɓi fuuyì ɓi nyi, ɓi ri lɛ nyi, ɓi ki rì ɓisu wìì, nnyɛ̀ɛ ghɛɛ̀sɛɛ rì rìkem fìɗyàɓ fikɔ̀ɔ̀. Ààmɛ̀n."
ROM.12.1,"Ɓɔɔsoŋ̀, ɓisuu nɗem wu nyìighnyìg wu Bɛ̀ll à rèsìghà ɓi ɓɛg wìs, ǹtɔɔgh mìni lɛ ɓi funɛn mìniì ɓɔmiɗ fɛlɛ yɛ̀ɛ kìtuwe ki mum à ti à weeyì ɓi rìɓɔgsì ɗi Bɛ̀ll; ɓi funɛn mìniì ɓɔmiɗ rifunɛ̀n ɗi ɗi ri cem, ɗyɔ rìtɛnɛn, ɗi ki ɓa ɗi ɗi rɔɔ Bɛ̀ll. Fɔlɔɔ yɛɛ ri ɓiì ɓaà syeesyee à rìɓɔgsì ànɛ ɓì ghɛ̀ɛ̀sɛɛ kì ɓɔgsii Bɛ̀ll. "
ROM.12.2,"Kɛ̀ bi nɔ̀ɔ̀ti cɛɓ ki ɓumɓɛ ɓi mɛ̀ru mɛ ɓɛɛ̀ ghɛghɛ̀ɓ, kìɓan kifog, càrɛɛnà lɛ Bɛ̀ll a lɔgti mìni di à koɓsɛɛ mɛ̀yitì mɛ̀cèm mɛ mɛ ri mìni ɓi mɛ̀rem, ìsuùcèm, rì mɛ nyɔn, fɔlɔɔ nnɛ ɓi rì min ɓiì yiì rìkɔ̀n ɗi Bɛ̀ll, rì ɓìɓan ɓi ɓi rɔɔtɛɛ, rì ɓi ɓyɛɛ̀ rɔɔghi nyi, rì ɓi ɓi ri kɛ̀ɛ̀ kìɓan ki ɓɛ fen miì."
ROM.12.3,"Lɛ geesɛ̀n ìnɛ Bɛ̀ll à kighà mɛ̀, ǹkpaa mum ǹcèm ànɛ ɓi mìni lɛ: Kɛ̀ ɓi rɛsag miniì ɓɔmiɗ ɓi nɗɛli wu wu cee rìɓa ɗin, kìɓan kifog ɓaana lɔŋ ri mɛ̀yitì mɛ lɛ ɓi sɛɛ̀di mìniì ɓɔmiɗ ɓi zi, mum ǹcèm à rɛsɛ̀n ɓi nɗɛli wu wu ghɛɛ̀sɛɛ rì gàɓ ì rìgherɛ̀n ìnɛ Bɛ̀ll à faghà nyi. "
ROM.12.4,"Lɛ fɛlɛ yɛ̀ɛ tì rì rì ɓìkàɓ lɛɛ̀gwey, ɓìkàɓ ɓiǹ ɓi ki ɓa ɓikàɓ ɓi nyoo bog, ɓìcèm ɓyɛ̀ kɛɛ̀ ki ɓa rikuu ɗi kisay ɗifog, "
ROM.12.5,"fɔlɔɔ nnɛ ɓìsi ɓɛ tì rì kìtuu, tì ri nyoo bog ɓi Kiris ɓi ɗùm; tì ki ɓa ti ɓikàɓ ɓi ɓi nyoo bog, "
ROM.12.6,"lèg ànɛ yɛ̀ɛ geesɛ̀n ì Bɛ̀ll ì ghɛnɛ̀ngà a lɔ̀ŋkis, tì ri lɛ rì mum, rì rìkuu ɗi kiɓan ɗi Bɛ̀ll à faghà nyi lɛ a kilag, fɔɔnnɛ roànɛ Bɛ̀ll à faghà ìtèɗ wulɛ a kpaàkpàŋzì ɓìɓan ɓi Bɛ̀ll à rèsii nyi, à ghɛ̀ɛ̀sɛɛ kì kìi kisay kiǹ lɔŋ yɛ̀ɛ ki ghɛɛ̀sɛɛ ɓi rìgherɛ̀n. "
ROM.12.7,"Roànɛ à rì ǹɗeŋiyɛn lɛ a ɓa ǹkìì-kìsay à ɓɛ̀ro ɓɛmbog, a siìrɛn ɓi rìkì ɗi kisay; roànɛ Bɛ̀ll à faghà lɛ a ɓa ǹɗèsàg, à ghɛ̀ɛ̀sɛɛ kì falɛɛ ɓi rìrèrèsì. "
ROM.12.8,"Roànɛ Bɛ̀ll à faghà lɛ a teètèèsì ɓɛ̀geni nyoo rì deɓ à ghɛ̀ɛ̀sɛɛ kì sììrɛɛ ɓi rìkìkì ɗi fɔlɔɔ; roànɛ a kàakàɓsì ìkum wii, à ghɛ̀ɛ̀sɛɛ kì kìi kiɓan kiǹ kɛ̀ɛ̀ ǹkàŋɗɛ̀n; roànɛ a kɛ̀ɛkɛɛ̀sì ǹɗaŋ à ghɛ̀ɛ̀sɛɛ wɔ kì kɛ̀ɛ̀sii ri tìkɛɗ; roànɛ a ghɛɛghɛɓsì ɓum ɓɛ nyìighnyìg à ghɛ̀ɛ̀sɛɛ kì kìi kiɓan kiǹ rì kìnyàà."
ROM.12.9,"Nkɔ̀nɛ̀n à ghɛ̀ɛ̀sɛɛ kì ɓaà kɛ̀ɛ̀ mɛ̀ghèy azi, ɓì ɓèèzɛ̀n kìɓe, ɓì ki sììrɛn ɓi rìkì ɗi kirɔɔ rì ìtèɗ. "
ROM.12.10,"Ɓì ghɛ̀ɛ̀sɛɛ kì rèsii, kirɔɔrɛɛ ki ǹkɔ̀nɛ̀n à rìgeni ɓi nyìinyìm wìn; lɛ nnyaasɛ̀n ànɛ à ghɛ̀ɛ̀sɛɛ kì ɓaà, rèsiina bɔgsɛ̀n lɛɛ̀gwey ɓi nyìinyìm wiǹ. "
ROM.12.11,"Ɓaana rì kìsììrì, kɛ̀ ɓi kì iɓwɛɗ; kìina Kan kìsay rì ìtèɗ ɓi nɗem. "
ROM.12.12,"Ɓì ghɛ̀ɛ̀sɛɛ kì nyàànyaa ɓi dyàɓɛn inɛ ɓì rì rì yɔ̀, ɓì nìɗ ǹɗem cààmɛ̀n ki ɓì tulɛɛ ri mɛ̀tɔɓ, ɓì ki sììrɛn bi bɔ̀ŋzɛ̀n. "
ROM.12.13,"Ɓì ghɛ̀ɛ̀sɛɛ kì ghɛɓsaagh ɓɛgeni ɓin ɓɛ ɓi rìgherɛ̀n ɓi ɓìɓan ɓi ɓyɛɛ̀ yeeyeèsì ɓɔ, ɓì ki yi rìghàɓ ɗi ɓɛ̀kèn lɛ syeesyee."
ROM.12.14,"Màŋina ɓumɓɛ ɓɛɛ̀ yeeyeèsì mìni, kɛ̀ ɓi cɛ̀m ɓɔ. "
ROM.12.15,"Nyààrɛɛna nɗaŋ ɗi ɓumɓɛ ɓɛ ri ɓi kìnyàà, ɓì rèn nɗaŋ ɗi ɓɛ̀roɓɛ ɓɛɛ̀ rènɗèn. "
ROM.12.16,"Ɓì ghɛ̀ɛ̀sɛɛ kì wooghrɛɛ ɓi nyìinyìm wìn, kɛ̀ ɓi ɓɔɔɓɔgsɛ̀n, lɔŋ càrɛɛnà lɛ ɓi ki ɓìsay ɓi ɓyɛ̀ɛ tɔtɔg lɛ mum a sɛɛ̀di nyimiɗ ɓi zi, kɛ̀ ɓi ghɛn miniì ɓɔmiɗ lɛ ɓìrì ɓum ɓɛ ɗyomzɛ̀n."
ROM.12.17,"Kɛ̀ ɓi lèɓ mum kìɓe ri kìɓe, kaana lɔŋ lɛ ɓi ki kìrɔɔ ɓi mis mɛ ɓum ɓɛ̀cèm. "
ROM.12.18,"I bee ì rì lɛ ì ɓa, lèg ànɛ yɛ̀ɛ ìtèɗ win wu ri lɛ wu kpaŋ, ɓì ghɛ̀ɛ̀sɛɛ kì ghɛɓì lɛ fyòoog rì ɓum ɓɛ̀cèm. "
ROM.12.19,"Mìni ɓɛ̀geni ɓɛ̀m ɓɛ nɗem, kɛ̀ ɓi rɔ̀ŋ kiɓan kin miniì ɓɔmìɗ, kìɓan kifog càrina lɛ Bɛ̀ll a saɗ bim yiì, lɛ ki ri kì kànɛn lɛ: Kan lɛ: Mɛ̀ yɛ̀ɛ ghɛɛ̀sɛɛ rì rɔ̀ŋɗɔ̀ŋ, mɛ̀ yɛ̀ɛ ghɛɛ̀sɛɛɛ kì lèɓi. "
ROM.12.20,"Wɔ̀lɛ, i bènàbena wɔɔ̀ a wowog zày, faa nyi ɓìɗilàg, i a wowog kinɔli, faa nyi mɛ̀nig mɛnɔyɛn, lɛ cààmɛ̀n ki ù kìi fɔlɔɔ, di ù kùnii nyi ɓɛ̀ràŋ ɓɛ ɗuu ɓɛ ghɛ̀g-ghɛ̀g ɓi nto. "
ROM.12.21,"Kɔ̀ɔ càrɛn lɛ kìɓe kɛɛ lami wɔ̀, kaaya lɔŋ lɛ u lami kìɓe ɗì rìkì ɗi kirɔɔ."
ROM.13.1,"Mum ǹcèm à ghɛɛ̀sɛɛ kìwoògh ɓɛ̀làmì ɓɛ ɓɛɛ̀ kɛ̀ɛkɛɛ̀sì kìlɔ̀ŋ ɓisuulɛ rìlàmì ɗi ti ɗyɛ̀ kɛɛ̀ kpì yi ǹlɛŋlɛŋ̀ di Bɛ̀ll à faa ɓi, rì tì lɛ, Bɛ̀ll yɛɛ rɛsàkà ɓɛ̀làmì ɓɛ̀cèm ɓɛ ɓɛ ri ɓi ziinɛ. "
ROM.13.2,"Kìɓan kiǹ kɛɛ̀ki, mum ànɛ à ɓiì ramì wɛ̀y ɗi rìlàmì, a yi lɛ à rami wɛ̀y ri rìkɔ̀n ɗi Bɛ̀ll, nni ɓɛ̀roɓɛ ɓɛ ri fɔlɔɔ ri ǹtoòtèɗ, ɓɛ ri ɓiì syoŋiì ɓɔmìɗ ǹcɛ̀m ɓi nyòò. "
ROM.13.3,"Ɓɛ̀làmì ɓɛ yin ɓumɓɛ lɛ mum à nìŋ di a kìki ɓiɓan ɓi syeesyee, lɔŋ ɓumɓɛ ɓɛɛ̀ kìki ɓiɓan ɓi ɓeɓtɛn, ɓɛɛ ti ɓɛ risàg ɓɔ. I ù kɔ̀ni lɛ kɔ̀ɔ ririsi rilàmì, ù ghɛ̀ɛ̀sɛɛ kì kìkii ɓiɓan ɓi syeesyee fɔɔnnɛ rìlàmì ɗi sɛg wɔ̀. "
ROM.13.4,"Rìlàmì ɗyɛɛ̀ kìki Bɛ̀ll kìsay lɛ ɗyɛɛ toni wɔ̀ lɛ u ki kìrɔɔ, kìɓan kifog i ù kìi kìɓe, ù ghɛ̀ɛ̀sɛɛ ɗyɔ kì risii lɛ àa zɛy nnɛ ɗi ri rì ìtèɗ wulɛ ɗyɛɛ pɔnɔ̀sag ɓum; ɗyɛɛ̀ kìki kisay ki Bɛ̀ll lɛ ɗyɛɛ resi bim yiì ɓi ɓɛg ànɛ ŋwaànɛ à kìi kìɓe. "
ROM.13.5,"Kìɓan kiǹ kɛɛ̀ki ki ghɛɛ̀sɛɛ lɛ mum a ki ɓɛ̀làmì mɛ̀wog, àa lɔŋ ɓaà lɛ yɛ̀ɛ a ririsi ribaŋì ɗi Bɛ̀ll, kìɓan kifog à ghɛ̀ɛ̀sɛɛ ɓɔ kì kìi mɛwog rì nɗem wulɛ com ki à ghɛ̀ɛ̀sɛɛ kì kìi kɛɛ ri."
ROM.13.6,Ɓisu wìn miì nnɛ ɓì ti ɓì peeghì girig ɓɛ̀làmpoŋ̀; ɓumɓɛ ɓɛ ti ɓɛ tekì làmpoŋ̀ ɓɛ ri ɓɛ̀roɓɛ Bɛ̀ll à faghà ìtèɗ wulɛ ɓɛɛ kilag kìɓan kiǹ yɛ̀ɛ ki ghɛɛ̀sɛɛ. 
ROM.13.7,"Lèɓkiina mum ǹcèm com ki ki ghɛɛ̀sɛɛ rì nyi, ɓì peeghì làmpoŋ̀ rì ŋwaànɛ a tɔtɔg mini làmpoŋ̀, ɓì peeghì tikis rì ǹtɔɔ̀gh-tikis, ɓì risàg ɓɛ̀roɓɛ ɓì ghɛ̀ɛ̀sɛɛ kì risii, ɓì ki nyaasag ɓɛroɓɛ ɓì ghɛ̀ɛ̀sɛɛ kì nyaasii."
ROM.13.8,"Kɛ̀ ɓi ɓa mum rì pon i ki yin lɛ pon anɛ lɛ ɓi kɔnɛn mìni rì mìni; lɛ ŋwaànɛ à keesii romum, à mɛ roozi ɓidɔ̀gsɛna yɛ̀ɛ kɛɛ̀ kɔ̀nkɔ̀n. "
ROM.13.9,"Ɓisuulɛ ɓìdɔ̀gsɛna ɓi lɛ: Kɔ̀ɔ̀ kì fisɔ̀mɔ̀g, kɔ̀ɔ wey mum, kɔ̀ɔ yii com ki mum, kɔ̀ɔ lem com ki mum, rì ɓimbog ɓìcèm, ɓi ri ɓì ɓasɛn ɓi jɛ̀ɛ̀ ìnɛ lɛ: Ù rì ɓiì keesii romum ànɛ wɔ̀ jàŋbog yɛ̀ɛ wɛ̀ɛmìɗ. "
ROM.13.10,"Ŋwaànɛ à rì rì ǹkɔ̀nɛ̀n à ti kɛ̀ɛ kì romum kìɓe, ǹkɔ̀nɛ̀n à rì syeesyee à rìroòzì ɗi ɓidɔ̀gsɛna."
ROM.13.11,"Lɛ yɛ̀ɛ ɓì yii cààmɛ̀n ki tì rì miì ki, cààmɛ̀n ki ɓi ghemɓɛn min ɓi fìlo kɛɛ ti lɛ, ɓisuulɛ gòri ì ti ɓìsi jàŋbog ɓigomìnɛ, à cee lèg ànɛ ì ɓaghà ɓi cààmɛ̀n ki tì gherɛ̀ngà. "
ROM.13.12,"Iru waa rim, duri i kɛ̀ɛ̀kɛ̀ɛ̀ yì, nni ti riniina ɓìɓan ɓi birìm, tì wotì ɓyom ɓi ribaŋì ɓi mum à rì lɛ à ɗùù rì ɓyɔ ɓi kìtɛɛtɛn. "
ROM.13.13,"Tì ghɛ̀ɛ̀sɛɛ kì ghɛɓì cɛɓ ki ki ri lɛ tɛntɛ̀ɛ̀n ki ki ghɛɛ̀sɛɛ rì kìtɛɛtɛn ki ŋwos, tì womzɛ̀n ɗì dili, rì kìɓan ki riceesì ɗi rinɔ ɗi mɛrɔ̀g ɗì tìsɔ̀mɔ̀g, rì cɛɓ ki sààsaa, rì ɓɛ̀paàzì, rì yàaka. "
ROM.13.14,"Kìɓan kifog, waatɛɛna Kan Yeesus Kiris kɛ̀ ɓi càɗ mɛrem min lɛ mɛɛ ɓɔm̀ɓɔm ɓìɓan ɓi ɓi mɛ̀mùù, lɛ di ɓi kaàkaa rìyɛ̀y ɗi ɓiɓan ɓiǹ."
ROM.14.1,"Ghàɓkiina ŋwaànɛ à rì lɛ kpɔ̀gkpɔ̀g ɓi rìgherɛ̀n, kɛ̀ ɓi nyolɛn ri nyi ɓi mom̀zɛ̀n mɛ à rì rì mɔ ɓi kìɓan ki righerɛ̀n. "
ROM.14.2,"Rìgherɛ̀n ɗi ŋwaàdɛŋ ɗi ri lɛ ɗi tinì nyi lɛ a ɗiɗi ɓyom ɓìcèm kɔlɛ ŋwaàmbog ànɛ rìgherɛ̀n ɗii ɗi teèsɛɛ ɓi, nyii ɗiɗì lɔŋ lɛ ɓìnyàa. "
ROM.14.3,"Fɔɔnnɛ ŋwaànɛ a ɗiɗi ɓyom ɓìcèm à ghɛ̀ɛ̀sɛɛ ɓi lɛ à sɛɛtì roànɛ à yin ɓiì ɗiɗii, roànɛ à ki yin ɓiì ɗiɗii ɓyom lɛ ɓus ɓùs ɓus à ghɛ̀ɛ̀sɛɛ ɓi lɛ à sɛɛtì ŋwaànɛ a ɗiɗi ɓyom ɓìcèm ɓisuulɛ Bɛ̀ll à ghàɓkà ŋwaànɛ a ɗiɗi ɓyom ànɛ̀n. "
ROM.14.4,"Wɔ̀ɔ̀ rì ghɛn anɛ ù rì lɛ ù yɔ̀m ǹkìì-kìsay a ɓɛ̀gan? Àa soo rì ǹsììrɛn ɓi kìsay kii, àa soo kpìi kìɓan kiǹ ki seesee masà wìì, nni à rì ɓiì ki sììrɛɛ ɓi kìsay kii kɛ̀ɛ kpì, lɛ Kan à rì rì ìtèɗ wulɛ à lènlèm nyi. "
ROM.14.5,"Ŋwaàdɛŋ à ti à ghɛngì lɛ ɓɛ̀ŋwos ɓɛdɛŋ ɓɛ ceerɛɛ rì ɓɛm̀bog, ŋwaàmbog nyii ghɛngì ɓɛ̀ŋwos ɓɛ̀cèm lɛ ɓɛ ri lɔŋ com kìfog, mum ǹcèm à ghɛ̀ɛ̀sɛɛ kì konaagh ki yiì com ki a fèfeg ɓi nɗem wìì. "
ROM.14.6,"Ŋwaànɛ a ghaghasi gòn a kìki fɔlɔɔ ɓisuu Kan, ŋwaànɛ a ɗiɗi ɓyom ɓìcèm a ɗiɗi ɓyɔ ɓisuu Kan, lɛ à ti à falàg Bɛ̀ll ɓìtògsɛ̀n; ŋwaànɛ à ti kɛ̀ɛ ɗi, à ti kɛ̀ɛ ɗi ɓisuu Kan, nyi girig à ti à falàg Bɛ̀ll ɓìtògsɛ̀n. "
ROM.14.7,"Kɛ̀ɛ̀ ŋwaàdɛŋ ànɛ ɓi ɓìsi ànɛ à ti à ghɛɓkì ɓi kìrɔɔ kii ki nyimiɗ, kɛ̀ɛ̀ roànɛ à ti à wulàg ɓisuu nyimiɗ. "
ROM.14.8,"Fɔlɔɔ yɛɛ lɛ i ti ghɛghɛ̀ɓ, ti ghɛghɛɓ ɓisuu Kan, i tì ki wii, tì wii ɓisuu Kan, nni fɔɔnnɛ tyàa soo ghɛghɛ̀ɓ, tyàa ki soo cuu, tì wooghrɛɛ lɔŋ ɗi Kan. "
ROM.14.9,"Lɛ Kiris à wughà, à ki ghemɓɛn lɛ di a ɓa Kan ànɛ à làmii lɛ rì ɓìloŋ rì ɓum ɓɛ cem. "
ROM.14.10,Nni wɔ̀ɔ yɔmgi goni ɓisuucɛ? Nsoò lɛ wɔ̀ɔ sɛɛtag goni lɛ la? Ɓìsi ɓɛ̀sɛ̀ɛ̀ ɓɛ̀cèm tì rì ɓiì rɛlii ɓɛyɔ̀m ɓi kìkpana ki ɓɛyɔ̀m ki Bɛ̀ll. 
ROM.14.11,"Lɛ ki ri kìkànɛn lɛ: Kan a kpaaghi lɛ: Ǹɗì cem, ɓum ɓɛ̀cèm ɓɛ ri mɛ̀ ɓiì ɓaàgh mɛ̀ɗu asu, mum bimiɗ à làmɓɛ̀n jɛ̀ɛ̀ aɗyoo lɛ, Bɛ̀ll a teɗ rìkem."
ROM.14.12,Fɔlɔɔ nnɛ mum ǹcèm ànɛ ɓi ɓìsi nyimìɗ yɛɛ ɓiì rèsii Bɛ̀ll cɛɓ ki à ghɛɓkà.
ROM.14.13,"Tì ghɛ̀ɛ̀sɛɛ min ki càri kiɓan ki rifiìfìɓɓɛ̀n ɗì rìfaàfàlɛ̀n, ɗi zɔɔ ɓi nyìinyìm wìs; ǹɗɛli wu ɓì ghɛ̀ɛ̀sɛɛ kì terì wu ri lɛ; kɔ̀ɔ kì kiɓan ki ki ri lɛ ki kɛɓtì goni fìɓàg nsoò lɛ ki tinì nyi lɛ a kpi ɓi kìɓe. "
ROM.14.14,"Mɛ̀ ǹ-yii kɔɔ̀kɔɔ̀ à rìyi lɛ ɓi Yeesus Kiris com kidɛŋ ki yin ɗi kìsyeg ɓi kɔmiɗ, wɔ̀lɛ i ŋwaà ghɛɛ lɛ com kidɛŋ ki ri rì kìsyeg, com kìn ki ghay lɛ ki ti rì kìsyeg ɓisu wìì. "
ROM.14.15,"I ù ɓeɓsii goni ǹɗem ɓi rìkuu ɗi ɓiɗilàg ɗidɛŋ ɗi u ɗiɗi, di ù rèsii tì ɓi ǹkɔ̀nɛ̀n yɛ̀ɛ ki ghɛɛ̀sɛɛ; ù ghɛ̀ɛ̀sɛɛ kì kɔ̀rii ɗyomzɛ̀n lɛ kɔ̀ɔ kì lɛ, ŋwaànɛ Yeesus Kiris à wughà ɓisu wii a ɗyaŋ̀ lɛ kìɓan ki ɓiɗilàg. "
ROM.14.16,"Com ki mìnii ghɛɛ lɛ ki ri lɛ syeesyee, ki ghɛɛ̀sɛɛ ɓi ki ɓaà com ki kɛɛ ki lɛ ɓi totog ɓɛ̀geni ɓin kiɓe miì. "
ROM.14.17,"Ɓisuulɛ kìlɔ̀ŋ ki Bɛ̀ll ki yin kiɓan ki riɗi rì rìnɔ, ki ri lɛ rì saaɗ rì fyòoog, rì kìnyàà ɓi Kìtɛntɛ̀ɛ̀n ki Nghay ki ti ki falàg. "
ROM.14.18,"Ŋwaànɛ a kìki Kiris kìsay ɓikòò wìn, Bɛ̀ll a woki kirɔɔ rì nyi, ɓum ɓɛ ki sɛki nyi."
ROM.14.19,"Fɔlɔɔ nnɛ tì ghɛ̀ɛ̀sɛɛ min kikaà lɛ ti ki ɓìɓan ɓi ɓyɛɛ̀ kìki lɛ fyòoog a ɓa, ɓi ki fa ti ɓisi ɓɛ̀sɛ̀ɛ̀ ɓɛ̀cèm ìtèɗ ɓi rìgherɛ̀n. "
ROM.14.20,"Kɔ̀ɔ yogsi kisay ki Bɛ̀ll lɛ kìɓan ki ɓiɗilàg. Ki ri lɔŋ saaɗ lɛ ɓìɗilàg ɓìcèm ɓi ri kɛ̀ɛ̀ kìsyeg, wɔ̀lɛ ki ɓeɓtɛɛ lɛ mum a ɗi com di kìɓan kiǹ ki ri lɛ ki kɛɓtì ɓum ɓɛdɛŋ fìɓàg. "
ROM.14.21,"Kìɓan ki ki ri syeesyee à kìɓan ki ri lɛ, kɔ̀ɔ ɗi ɓyɛn,  kɔ̀ɔ nɔ mɛrɔ̀g, ù lɛg com ki ki ri lɛ ki kɛɓtì goni fìɓàg. "
ROM.14.22,"Fèg ànɛ rìgherɛ̀n ɗyɔɔ ɗi faa wɔ̀ ɓi kìɓan kiǹ, ɓeŋa nyi ɓisu wɔɔ, ɓi mis mɛ Bɛ̀ll. Mààgh rì ŋwaànɛ à ti kɛ̀ɛ̀ falɛn nyimiɗ zɔɔ ɓi cààmɛ̀n ki à teri ǹɗɛli lɛ a ki kìɓan. "
ROM.14.23,"Wɔ̀lɛ i ŋwaà ɗii ɓìɗilàg ɓidɛŋ rì ìris ɓi nɗem, Bɛ̀ll à fa nyi bɛ̀lɛn ɓisuulɛ à kìi ɓi kiɓan kiǹ ɗì rìgherɛ̀n ɓi nɗem; fɔɔnnɛ kìɓan kicèm ki mum à rì lɛ à kì kɛ̀ɛ̀ rìgherɛ̀n ɓi nɗem ki ri kìɓe."
ROM.15.1,"Ɓìsi ɓɛ tì rì rì ìtèɗ ɓi rìgherɛ̀n tì ghɛ̀ɛ̀sɛɛ kì ghɛɓsii ɓɛroɓɛ ɓɛ ri kɛ̀ɛ̀ ìtèɗ, lɛ ɓɛ̀ kɛɛ̀ càrɛn ɓi-ɓwɛɗ waa; tyɛ̀ ki kaa lɛ ti ki ɓìɓan ɓi ɓyɛɛ puɓsi ɓìsi nɗem. "
ROM.15.2,"Mum ǹcèm ànɛ ɓi ɓìsi à ghɛ̀ɛ̀sɛɛ kì puɓsii geni nɗem ɓi kìɓan ki ki rɔɔtɛɛ, lɛ a siìrag nyi ɓi rìgherɛ̀n. "
ROM.15.3,"Ɓisuulɛ Kiris à kaaghà ɓi com ki lɛ kɛɛ puùpùɓsì nyi ǹɗem, wɔ̀lɛ lɔŋ yɛ̀ɛ ki ri kì kànɛn lɛ: Tìfena ti ɓumɓɛ ɓɛɛ̀ feefengì wɔ̀ ti syɔngà rì mɛ̀. "
ROM.15.4,"Kɔlɛ ɓìɓan ɓìcèm ɓi ɓɛ lokà kìkàni, ɓi kanɛ̀ngà ɓisuulɛ ɓyɛɛ fa ɓìsi ɗyomzɛ̀n, lɛ di ti ɓa rì dyàɓɛn ɓi bee ì rìnìɗ ɗi nɗem, rì rìfɔɔsì ɗi nɗem ɗi mɛ̀kànì mɛ ti mɛ falàg. "
ROM.15.5,"Bɛ̀ll ànɛ a falag kinìri ki nɗem, à ki fɔɔsag mɛrem, à fa mìni ìtèɗ wulɛ ɓi woòghrɛn ɓi nyìinyìm wiǹ yɛ̀ɛ kɛɛ̀ kɔ̀ngi Yeesus Kiris. "
ROM.15.6,Lɛ di mìni ɓɛ̀sɛ̀ɛ̀ ɓɛ̀cèm ɓi ɓasɛn jɛ̀ɛ̀ bog lɛ ɓi kemzi Bɛ̀ll ànɛ à rì Seŋi Kan wìs Yeesus Kiris.
ROM.15.7,Fɔɔnnɛ ghàaghàɓɓɛɛna mìni rì mìni rì syeesyee à nɗem fɛlɛ yɛ̀ɛ Kiris à ghàɓkà mìni ɓisuu rikem ɗi Bɛ̀ll.
ROM.15.8,"Mɛ̀ ǹkalii mìni lɛ Kiris à ti ǹkìì-kìsay a Ɓɛ̀yudɛ̀n lɛ a resi lɛ Bɛ̀ll a roozag mɛkàg mii, à ki sììrag mɛkàg mɛ à faghà ɓɛ̀seŋi ɓaa ɓɛ ɓɛsɛ̀ɛ̀. "
ROM.15.9,"Ɓi san ànɛ a ɓumɓɛ ɓɛ yin Ɓɛ̀yudɛ̀n, ɓɔɔ̀ keekemzì Bɛ̀ll ɓisuu nɗem wu nyìinyìg wu à rì rì wɔ lɔŋ yɛ̀ɛ ki ri kìkànɛn lɛ: Ɓisuu kiɓan kiǹ nnɛ ǹɗi wɔ̀ ɓiì kemzii ɓi nyìinyìm à ɓìlɔ̀ŋ ɓi zɛy ǹki ghàɓ tyem ti tyɛɛ fa wɔ̀ rìkem. "
ROM.15.10,Ki ri tì kìkaliyɛn lɛ: Mìni ɓìlɔ̀ŋ ɓimbog nyààrɛɛna ǹɗaŋ ri kìlɔ̀ŋ kii. 
ROM.15.11,"Rì tì lɛ: Mìni ɓìlɔ̀ŋ ɓìcèm ɓɔgsiina Kan, mɛ̀kuu mɛ ɓum mɛ̀cèm mɛɛ fa nyi rìkem. "
ROM.15.12,"Ezayii à kpaa girig lɛ: Fyàn fi Isayii fi ri ɓiì yùu, fi pɛsɛ̀n aɗyoo lɛ fyɛɛ lami ɓìlɔ̀ŋ ɓi zɛy, ɓìlɔ̀ŋ ɓiǹ ɓi ki foŋ dyàɓɛn yaà ɓi nyi. "
ROM.15.13,"Bɛ̀ll ànɛ à ti à falàg ɓum dyàɓɛn ɓi nɗem a roòzi mìni lɛ rì kìnyàà, rì fyòoog ɓi nɗem lɛ pisa ɓi rìgherɛ̀n, di dyàɓɛn yiǹ yɛ̀ɛ roǹ ì sòsòɓ rì ìtèɗ wu Kitɛntɛ̀ɛ̀n ki Nghày."
ROM.15.14,"Ɓɔɔsoŋ̀, ɓi kìɓan ki ki seesee mìni, mɛ̀ɛmiɗ ǹ-yii kɔɔ̀kɔɔ̀ à rìyi lɛ, ɓì rì ɓɛ̀ronɛn ɗi kìrɔɔ-ǹɗem lɛ pisa, ɓi ki konag ki yiì ɓìɓan ɓi mum à ghɛ̀ɛ̀sɛɛ lɛ a yi; ɓì ki rì rì ìtèɗ wulɛ ɓì reèrèɓɓɛ̀n mìni rì mìni. "
ROM.15.15,"Nsoò fɔlɔɔ mɛ̀ ǹkàniì mìni rì kìghɛɛsii lèg àdɛŋ, lɛ nghem̀zi mìni mɛ̀rem ɓi ɓìɓan ɓi ɓì ɓaghà di ɓyàa yilàg, mɛ̀ɛ ǹkàniì fɔlɔɔ, lɛ geesɛ̀n ìnnɛ Bɛ̀ll à rèsìghà mɛ̀, "
ROM.15.16,"lɛ mɓa ǹkìì-kìsay a Yeesus Kiris ɓisuu ɓumɓɛ ɓɛ yin Ɓɛ̀yudɛ̀n, fɔɔnnɛ nɗooroòzì kìsay ki righagsì ɗi Syeesyee à Ɓɔlɛ à Bɛ̀ll, kɛɛ ri kìsay ki ki ri kìtɛnɛn, lɛ di ɓumɓɛ ɓɛ yin Ɓɛ̀yudɛ̀n ɓɛɛ ɓa fɛlɛ yɛ̀ɛ rìfa ɗi ɗyɛɛ̀ rɔɔghi Bɛ̀ll; ɗyɛɛ̀ɗi Kìtɛntɛ̀ɛ̀n ki Ǹghay ki mɛ tɛɛ̀zì."
ROM.15.17,Ǹɗì min lɛ ǹsanɛ̀n kìsay ki nkìki Bɛ̀ll ɓi Yeesus ɓi ɗùm. 
ROM.15.18,"Ɓisuulɛ ǹ-yin lɛ ǹfèg kìɓùŋi kìɓan kidɛŋ ki ki yin ki Kiris yɛɛ kighà di à faa mɛ̀ ìtèɗ wulɛ nki, lɛ di a syoŋ yì ɓumɓɛ ɓɛ yin Ɓɛ̀yudɛ̀n lɛ ɓɛɛ ki Bɛ̀ll mɛ̀wog. À kìghà kìɓan kiǹ lɛ rì ɓi ɓìtòkì, rì ɓi ɓìɓan ɓi à kìkìghà, "
ROM.15.19,"rì ìtèɗ wu dàm rì ɓɛ̀koŋnyoo ɓɛ ɓiɓan, ɓi-tèɗ wu Kitɛntɛ̀ɛ̀n ki Nghay. Fɔɔnnɛ mɛ̀ɛ nghagsii Syeesyee à Ɓɔlɛ à Kiris lɛɛ̀gwey, à tumɛ̀n a Yorisalɛm à kɛ̀n kì kpaŋì a Ilirii. "
ROM.15.20,"Ǹfalɛ̀ngà mɛ̀ɛmiɗ rikem ɗi lɛ nkakali Syeesyee à Ɓɔlɛ lɔŋ ɓi jàŋ yi ɗii di Kiris ɗi ɓaghà di ɗi ka ɓuŋ̀ɗɛn ɓi, lɛ kɛ̀ɛ nki ɓa lɛ ǹtoŋ ɓi jàŋ inɛ ŋwaàdɛŋ à ɓaghà di à mɛ yàghɛn kitoŋ, wɔ̀lɛ lɔŋ yɛ̀ɛ ki ri kìkànɛn lɛ:"
ROM.15.21,"Ɓɛ̀roɓɛ à kalɛ̀ngà ɓi a lɔ̀ŋkaa ɓɛ ri nyi ɓiì ghɛɛ̀, nsoò ɓɛ̀roɓɛ ɓɛ wokà ɓi di ɓɛɛ̀ kakali kiɓan kii, ɓɛ ri ɓiì woògh."
ROM.15.22,Kìɓan kiǹ kɛ yaà rèrèg mɛ̀ rìyù ɗi a lɔ̀ŋkin. 
ROM.15.23,"Nni ɓigomìnɛ, m̀mɛ lègsi kisay kɛm̀ ɓi ɓìlànà ɓi zi ɓi fɛ. Ki ti bèg lɛɛ̀gwey yɛ̀ɛ maà ɓeɓèg lɛ n-yu a lɔ̀ŋkin; yɛ̀ɛ ǹɗi ɓa ɓi rìkɛ̀n a Kpanya, "
ROM.15.24,"ɓisuulɛ ǹɗì rì dyàɓɛn lɛ ǹɗi ghɛn mini ɓi rìkɛ̀nkɛ̀n, ɓì ki ghɛɓsi mɛ lɛ nkpaŋ wɔɔ di m̀mɛ ka wog gàɓ ì kìnyàà ɓi cààmɛ̀n ki nɗi ghagsi a lɔ̀ŋkin."
ROM.15.25,"Nni wɔ̀lɛ ɓi cààmɛ̀n ki, ǹkɛ̀ɛ a Yorisalɛm ɓisuu fitom fi fi seesee ɓɛ̀gherɛ̀n ɓɛ wɔɔ. "
ROM.15.26,Ɓisuulɛ ɓɛ̀gherɛ̀n ɓɛ a Masedwan rì ɓɛ̀roɓɛ a Akayi ɓɛ nghɛɛ kìrɔɔ lɛ ɓɛɛ syɔɔ̀ mɔ̀ɔ̀mi ɓisuu ɓumɓɛ ɓɛ ri nyìinyìg ɓi nyìinyìm à ɓɛ̀gherɛ̀n ɓɛ a Yorisalɛm. 
ROM.15.27,"Lɛ ɓɔmiɗ ɓɔ yɛɛ reǹgà kìɓan kiǹ, ki ki ghɛ̀ɛ̀sɛn fɔlɔɔ lɛ, i ɓumɓɛ ɓɛ yin Ɓɛ̀yudɛ̀n ɓɛ ti rì gàɓ ɓi ɓìrɔɔ ɓi ɓi nghay ɓi ɓi ɓaghà ɓisuu Ɓɛ̀yudɛ̀n, ɓɛ ghɛɛ̀sɛɛ girig ɓɔ kì ghɛɓsii cààmɛ̀n ki ɓɛ ri rì mɛ̀tɔɓ mɛ kisoghà. "
ROM.15.28,"Ǹɗi ɓa lɛ, i màa kì kiɓan kiǹ, ǹfa ɓɔ com ki ki ri kpaŋ ɓi syɔ̀ɔ̀ ànɛn, fɔɔnnɛ ǹɗì min ɓiì kɛ̀ɛ a Kpanya, ǹki fyee yi a lɔ̀ŋkin ɓi rìkɛ̀nkɛ̀n. "
ROM.15.29,"Ǹ-yii lɛ, yɛ̀ɛ ǹɗi yù a lɔ̀ŋkin, ǹɗi yuiy rì ɓɛ̀mààgh ɓɛ̀cèm ɓɛ yɛ̀ɛ Kiris."
ROM.15.30,"Ɓɔɔsoŋ̀, mɛ̀ ǹtɔɔgh mìni ɓisuu Kan wìs Yeesus Kiris, rì ɓisuu nkɔ̀nɛ̀n ànɛ Kìtɛntɛ̀ɛ̀n ki Nghay ki ti ki falàg lɛ, ɓi lem̀ mɛ̀ ɓyàg ɓi zàà ìnɛ ǹɗì miì, rì bɔ̀ŋzɛ̀n yi ɓì rì ɓiì ɓɔ̀ɔɓɔŋ̀zì Bɛ̀ll ɓisu wɛ̀m. "
ROM.15.31,"Di fɔɔnnɛ nghɛɓ ɓumɓɛ ɓɛ yin ɓɛ kìristɛn a Zyude, rì tì lɛ ɓɛ̀gherɛ̀n ɓɛɛ ghaɓ gɛɓsɛ̀n ìnɛ ǹɗì ɓiì kɛ̀ɛ ri yɔ̀ a Yorisalɛm rì kìnyàà. "
ROM.15.32,"Fɔlɔɔ nnɛ ǹɗì ɓiì kpaŋì a lɔ̀ŋkin ɗi kìnyàà di Bɛ̀ll à kɔ̀ni, ǹki fɔɔsɛn a lɔ̀ŋkin lèg àdɛŋ. "
ROM.15.33,Bɛ̀ll à fyòoog a ɓa rì mìni ɓɛ̀sɛ̀ɛ̀ ɓɛ̀cèm. Ààmɛ̀n.
ROM.16.1,"Geni wìs a giɓ anɛ lɛ Feɓe innɛ ǹɗeɓsɛɛ yì mìni lɔɔ, à rì dyàkɔ̀nɛs ànɛ ɓi kìseŋi ki Kiris ki a Saŋkire. "
ROM.16.2,"Ghàɓina nyi ɓi ɗii ɗi Kan lèg ànɛ yɛ̀ɛ ɓɛ̀gherɛ̀n ɓɛ ghɛɛ̀sɛɛ kì kìlaagh, ɓì ki ghɛɛghɛɓsì nyi ɓi ɓìɓan ɓìcèm ɓi à rì lɛ à ɓa rì zày ìnɛ lɛ ɓi ghɛɓsi nyi miì, ɓisuulɛ, nyimiɗ a mɛ ghɛɓsi ɓum lɛɛ̀gwey, nsoò mɛ̀ɛmiɗ anɛ."
ROM.16.3,Ɓì tɔkì mɛ̀ Piriska ɓɛɛ̀ Akilas ɓɛ ɓɛ ri ɓɛ̀reŋkàŋ ɓɛm ɓɛ ɓi kìsay ki Yeesus Kiris. 
ROM.16.4,"Ɓɔ yɛɛ mɛɛ̀ ɓɔ̀ɓkà ǹto ɓi rìrùnɛ̀n ɗi cɛɓ kɛ̀m; àa mɛ̀ cɛ̀ncɛm̀ yɛɛ̀ foŋfoŋ kirɔɔ ki ɓɛ kighà mɛ̀ kiǹ, ɓìseŋi ɓi Kiris ɓìcèm ɓi a ɓumɓɛ ɓɛ yin Ɓɛ̀yudɛ̀n ɓyɛɛ̀ kìki girig fɔlɔɔ. "
ROM.16.5,"Ɓì tɔkì girig kìseŋi ki Kiris ki ki ti ki taŋzàg ɓi naa yàà, ɓì tɔkì mɛ̀ Epayinɛt, mum wɛm̀ à ǹɗem, ànɛ à ɓaghà ǹtonto à mum ànɛ a gherɛn Kiris ɓi kìlànà ki zi ki a Azii. "
ROM.16.6,Ɓì tɔkì Marii ànɛ à tekàkà mɛ̀tɔɓ lɛɛ̀gwey ɓisu win. 
ROM.16.7,"Ɓì tɔkì mɛ̀ Andironikus ɓɛɛ̀ Zyuniyas ɓɛ ɓɛ ri ɓɔɔseŋi ɓɛ̀m ɓɛ ripwìɗ ɓɛ ti ɓaghà rì ɓɔ ɓi naà-zày. Ɓumɓɛ̀n ɓɛ ri ɓumɓɛ ɓɛ̀kɛ̀nì-fìtom ɓɛ Yeesus ɓɛ kuuraagh yɛ̀ɛ mɛ̀nɔ̀ɓɔ̀, ɓɔɔ ki lokà gì kì gherɛɛ Kiris ɗì mɛ̀."
ROM.16.8,Ɓì tɔkì mɛ̀ Ampilyatus ànɛ à rì mum̀ wɛm̀ à ǹɗem ɓi rìɓa ɗi tì rì ɓi Kan ɓi ɗùm. 
ROM.16.9,"Ɓì tɔkì mɛ̀ Uriɓɛŋ reŋkaŋ̀ wìs anɛ ɓi kìsay ki Kiris, rì Sitakis à mum wɛm̀ à ǹɗem. "
ROM.16.10,"Ɓì tɔkì mɛ̀ Apelɛs, ànɛ à mɛ fa ɓirèmzɛnà ɓi ɓi rìgherɛ̀n ɗi à gherɛɛ Kiris; ɓì tɔkì naa ì ɓum ì Aristobul. "
ROM.16.11,"Ɓì tɔkì mɛ̀ Erodiyɔŋ à maaseŋi wɛ̀m; ɓì tɔkì ɓumɓɛ ɓi naa ì ɓum ì Narisis, ɓɛ ɓɛ gherɛɛ Kan. "
ROM.16.12,"Ɓì tɔkì mɛ̀ Tirifɛn ɓɛɛ̀ Tirifos ɓɛ ɓɛɛ̀ kìki Kan kìsay; ɓì tɔkì girig Pɛrisiidɛ à geni wɛ̀m à giɓ anɛ à ri mɛ̀ ɓi nɗem, nnyɛɛ mɛ say lɛɛ̀gwey ɓisuu Kan. "
ROM.16.13,"Ɓì tɔkì mɛ̀ Rufus ànɛ à rì ŋwaànɛ Kan à ɓɔ̀ngà, rì jɛɛ wìì anɛ à rì girig jɛɛ wɛ̀m. "
ROM.16.14,"Ɓì tɔkì lɛ rì Asɛŋkirit, rì Filegɔŋ, rì Ɛrimɛs, rì Patiroɓas, rì Ɛrimɛs rì ɓɔɔseŋi ɓɛ̀m ɓɛmbog ɓɛ ɓi rìgherɛ̀n ɓɛ ɓɛ ri ǹɗaŋ ri ɓɔ. "
ROM.16.15,"Ɓì tɔkì Filoloogɛ, rì Zyuli, rì Neree ɓɛɛ̀ geni à giɓ, rì Olɛmpas, rì ɓɛ̀gherɛ̀n ɓɛ̀cèm ɓɛ ɓɛ ri ǹɗaŋ ri ɓɔ."
ROM.16.16,"Tòotògsɛɛna mìni rì mìni, di ɓi lɔ̀ɔlɔ̀rɛ̀n ɓi nkɔ̀nɛ̀n à rìgeni. Ɓìseŋi ɓìcèm ɓi ɓi Kiris ɓi tɔkii yì mìni."
ROM.16.17,"Ɓɔɔsoŋ̀, ǹkalii mìni lɛ, ɓi konag rì ɓumɓɛ ɓɛɛ̀ syòŋsyoŋ yi gasɛ̀n, ɓɛ ki kɛ̀ɛkɛɓtì ɓɛ̀gherɛ̀n tìɓàg, rìkì ɗiǹ ɗyɛɛ̀ yooyogsì rìrèsàg ɗi ɓì tekà. Kɛ̀ ɓi ɓasɛn ɗi mɛ̀kuu mɛ ɓum mɛ̀n. "
ROM.16.18,"Ɓisuulɛ àa kìsay ki Kiris ànɛ à rì Kan wìs kɛɛ̀ki ɓɛɛ̀ kìkì, ɓɛɛ̀ sasay lɔŋ ɓisuu mùm maa, fɔɔnnɛ ɓɛ ti ɓɛ yegsàg ɓumɓɛ mɛ̀rem maa mɛ ka yin ɗi ɗyomzɛ̀n ɓi kìɓan ki kiɓe, rì ɓìsyeesyee ɓi jɛ̀ɛ̀, rì fìɗyɛɓi. "
ROM.16.19,"Ɓi san ànɛ a lɔ̀ŋkin, ɓum ɓɛ̀cèm ɓɛ yii mɛ̀wog mɛ ɓì rì rì mɔ ɓi ɓɛg ànɛ yɛ̀ɛ Kan, ǹɗem wɛ̀m wɛɛ̀ pupuɓ ri mìni, fɔɔnnɛ kɛɛ̀ kɔ̀nkɔn mɛ lɛ ɓi ɓa rì ɗyomzɛ̀n ɓi rìkì ɗi kirɔɔ, ɓì ki ɓa ɓɛtɛnɛn ɓi rìlɛg ɗi kiɓe. "
ROM.16.20,"Cààmɛ̀n lɛsàg, Bɛ̀ll ànɛ à ti à falàg fyòoog, à rì ɓiì turii Satàn a mɛ̀kòò min zi. Geesɛ̀n ì Kan wìs Yeesus yɛ̀ɛ ɓa rì mìni."
ROM.16.21,"Timote ànɛ ti kìki kisay ri nyi nɗaŋ à tògsaghiì mìni, nsoò Lusyus rì Jazɔŋ rì Sosipatɛr ɓɛ ɓɔɔseŋi ɓɛ̀m."
ROM.16.22,"Mɛ̀ Tɛrityus, ànɛ ǹkàni kaàtà ànɛ ɓi Kan ɓi ɗùm ǹtogsii mìni."
ROM.16.23,"Gayus ànɛ ǹkɔ̀kɔrii a mɛɛ mii, ànɛ kìseŋi kìcèm ki ti ki taŋzàg a mɛɛ mii a tògsii mìni; Erast ànɛ à rì baŋ-masà ànɛ ɓi bàn, rì geni wìs anɛ ɓi rìgherɛ̀n ànɛ lɛ Karitus, ɓɛ togsii mìni."
ROM.16.24,Geesɛ̀n ì Kan wìs Yeesus Kiris yɛ̀ɛ ɓa rì mìni ɓɛ̀sɛ̀ɛ̀ ɓɛ̀cèm. Ààmɛ̀n.
ROM.16.25,"Roànɛ à rì rì ìtèɗ wulɛ à sììrag mìni lɔŋ yɛ̀ɛ Syeesyee à Ɓɔlɛ ànɛ mɛ̀ɛ nghaaghagsì di nlàalamɓɛ̀n Yeesus Kiris à rì, rì lèg ànɛ yɛ̀ɛ tì tekà fèg à Bɛ̀ll ànɛ à ɓaghà ǹnyamɛn fiɗyàɓ fikɔ̀ɔ̀, "
ROM.16.26,"kìɓan kifog nnyɛɛ mɛ rèsɛn ɓigomìnɛ ɓi ɓìɓan ɓi ɓɛ̀kpaŋzì-ɓìɓan ɓɛ kangà, lɔŋ yɛ̀ɛ Bɛ̀ll à fìɗyàɓ fikɔ̀ɔ̀ a tɔkà lɛ kɛɛ kilɛ̀n, fèg ànɛ̀n innɛ ɓɛ mɛ rèsi ɓilɔ̀ŋ ɓìcèm lɛ ɓyɛɛ gherɛn Bɛ̀ll ɓi ki kì nyi mɛ̀wog."
ROM.16.27,"Bɛ̀ll ànɛ à rì ŋwaà ɗyomzɛ̀n cɛ̀ncii, a teɗ rìkem fìɗyàɓ fikɔ̀ɔ̀ lɛ Yeesus Kiris. Ààmɛ̀n."
